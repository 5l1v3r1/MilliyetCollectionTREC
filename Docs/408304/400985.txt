<DOC>
<DOCNO> 400985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sondun42.html </URL>
<DATE> 2005/12/06/ </DATE>
<TIME> 20.10 </TIME>
<AUTHOR>  </AUTHOR>
<HEADLINE>
Başbakan Erdoğan, Avustralya'da... 
</HEADLINE>
<TEXT>

     Başbakan Recep Tayyip Erdoğan, Yeni Zelanda'daki temaslarını tamamlayarak Avustralya'ya geldi. 
     Başbakan Erdoğan ile eşi Emine Erdoğan ve beraberindeki heyet, yaklaşık 7 saatlik bir uçuşun ardından yerel saatle sabah Melbourne'a vardı. 
     Yeni Zelanda gibi Avustralya'yı da ilk kez ziyaret eden Erdoğan, Victoria Eyaleti Başbakanı Steve Bracks'ın Victoria Ulusal Galeri'de onuruna vereceği devlet resepsiyonuna ve Türk-Avustralya İş Forumu'na katılacak. 
     Melbourne Üniversitesi'nde ''Medeniyetlerin Birliği'' konulu bir konferans verecek olan Erdoğan, Avustralya'da yaşayan Türk toplumuyla bir araya gelecek, Türk işadamlarının düzenlediği yemeğe katılacak. 
     Başbakan Erdoğan, Melbourne'daki temaslarının ardından başkent Canberra'ya gidecek, burada bazı bakanlar ve Başbakan John Howard ile görüşmelerde bulunacak. 
     
</TEXT>
</DOC>
