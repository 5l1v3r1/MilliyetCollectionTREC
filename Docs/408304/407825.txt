<DOC>
<DOCNO> 407825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/siyaset/axsiy01.html </URL>
<DATE> 2005/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Kürsüye dokunma 
</HEADLINE>
<TEXT>


2002'ye göre farklı konuşan Erdoğan, "Eğer kaldırılacaksa, ne kadar dokunulmaz varsa hepsininki kaldırılsın. Hep birlikte olursa eyvallah. Aksi takdirde siyasiler olarak birilerinin elinde çelik çomak haline geliriz" dedi 

ANKARA Milliyet 


Başbakan Recep Tayyip Erdoğan, dokunulmazlıkların kaldırılması konusundaki tartışmalara noktayı koydu. Daha önce milletvekillerine yönelik dokunulmazlık zırhının kürsü dokunulmazlığı dışında kaldırılmasından yana olduğunu belirten Erdoğan, "Eğer kaldırılacaksa, ne kadar dokunulmaz varsa hepsininki kaldırılsın. Hep birlikte olursa eyvallah. Aksi takdirde siyasiler olarak birilerinin elinde çelik çomak haline geliriz" dedi. 
atv'de yayımlanan "Siyaset Meydanı"nda gençlerin sorularını yanıtlayan Erdoğan, sadece siyasilerin dokunulmazlığının kaldırılmasının, siyasetin yıpratılmasına yönelik bir adım olacağını savundu. 

Pamuk davası 
Erdoğan, Orhan Pamuk'la ilgili TCK'nın 301. maddesi uyarınca, "Türklüğü, Cumhuriyeti, devletin kurum ve organlarını aşağılamak" suçundan açılan davada alınacak kararın, içtihat oluşturacağını ifade etti. Erdoğan şunları söyledi 
"Çok acele etmemek lazım. Sayın Dışişleri Bakanımız Abdullah Gül'ün sözlerini paylaşıyorum ama bir yürüyüşü görelim. Bir yerde aksamalar ciddi manada varsa, yasama yeni bir değerlendirme yapıp karar da alacaktır. Özgürlüklerin sınırı kısıtlanıyorsa, o zaman bu adım evrensel değerlere denk düşmelidir, adım atılır. Bakanlar Kurulu'nda pazartesi konuyu ele alacağız." 

Hasan'ı sahiplenin 
TÜSİAD Yüksek İstişare Konseyi Başkanı Mustafa Koç'un, Van 100. Yıl Üniversitesi Rektörü Prof. Dr. Yücel Aşkın davasıyla ilgili sözlerini de değerlendiren Erdoğan, "Anayasa belli. Bunun için, evet 'bir suç duyurusunda bulunuyorum' dedim. Ben aynı zamanda bir vatandaşım. Bu sokaktan geçen Hasan, Hüseyin olsa acaba aynı sahiplenme gösterilir mi Eğer adil olacaksa, 73 milyon için olacağız. Sadece belli makam, mevkii sahipleri için değil" diye konuştu. 

Okullarımı gizlemedim 
İmam hatip liseli bir öğrencinin sorusuna da yanıt veren Erdoğan, "Yatay geçişe hiç olmazsa kapı açılsın diyoruz. Buna da birileri engel olmaya çalışıyor. Hangi akla hizmet önlerini kesiyorlar Benim babam, 'Oğlum gitsin, hem dinini iyi öğrensin, hem pozitif ilimleri orada okusun' diye düşündü. Halkım beni bu yönümle, bilerek bu göreve getirdi. Mezun olduğum okulları gizleyerek halkımın karşısına çıkmadım" şeklinde konuştu. 

Teziç'le derdim yok 
"YÖK'e karşı düşmanlık duygum yok" diyen Erdoğan, Aşkın olayının ardından Başkan Prof. Dr. Erdoğan Teziç'le görüşüp görüşmediği yönündeki bir soruyu da şöyle yanıtladı "Kendisini aramış değilim. Kendisiyle uğraşmak gibi bir derdim yok." 

Gün ola, harman ola 
"Cumhurbaşkanı olmayı düşünüyor musunuz" sorusuna da, "Şu anda gündemimizde bu yok" karşılığını veren Erdoğan, 2007'de konunun gündeme geleceğinin anımsatılması üzerine, "Gün ola, harman ola" dedi. 

Erdoğan'dan dün dündür 

HABER MERKEZİ 

Milletvekili dokunulmazlıklarının kaldırılmasına kesin ifadelerle karşı çıkan Başbakan Tayyip Erdoğan, 3 Kasım 2002 seçimlerinden hemen önce yaptığı bazı açıklamalarda tam tersi yönde görüşler dile getirmişti. 
Seçim öncesinde sergilediği bu tutumu, "Milletvekilleri TBMM kürsüsünde dile getirdiği görüşler nedeniyle de yargılanabilmeli" noktasına vardıran Erdoğan'ın bazı görüşleri şöyle 

16 Ekim 2002 Amasya, Çorum, Kırıkkale mitingleri - Deniz Baykal'a yanıt verirken 
Beyefendi, eğer programımızın 16. sayfasını okusaydın, dokunulmazlıklarla ilgili düşüncemizi görürdün. Dokunulmazlıklara siyasi rant olarak bakmıyoruz. Dokunulmazlık zırhına aday olmayan tek lider benim. Ama bunlar dokunulmazlık zırhına aday. Korkunun ecele faydası yok. Geliyoruz ve demokrasinin standardını yükselteceğiz. 

20 Ekim 2002 Adana-Mersin 
Şu anda dokunulmazlık kapsamında olmayan tek lider benim. Çünkü milletvekili adayı değilim. Erdoğan siyasi yasağı nedeniyle o dönemde aday olamamıştı . Onlar ise dokunulmazlık zırhının kapısındalar. Biz, kürsü dokunulmazlığı dışında dokunulmazlığın kaldırılmasından yanayız. 

25 Ekim 2002 Kanal D'de Baykal ile tartışma 
Baykal, "kürsü sorumsuzluğu" dışında dokunulmazlığın sınırlandırılması önerisini gündeme getirince Erdoğan, "Neden kürsüdeki konuşmaya dokunulmazlık olsun. Gönül ister ki, o da kalksın. Ele ele verip onu da kaldıralım" dedi. Baykal, "Millet adına konuşulduğu için kürsü sorumsuzluğu verilmiştir, orası mukaddes bir makamdır" diyerek karşı çıkınca Erdoğan, "Sokaktaki Ahmet Efendi'ye o imk n sağlanmıyor" diye itiraz etti. 


</TEXT>
</DOC>
