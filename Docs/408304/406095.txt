<DOC>
<DOCNO> 406095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sontur28.html </URL>
<DATE> 2005/12/23/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
TV'ye çıktığı için öldürülen kadının katili kim 
</HEADLINE>
<TEXT>

     Elazığ’da bir televizyon kanalında kadın programına katıldığı gerekçesiyle oğlu tarafından tabancayla vurularak yaralandığı iddia edilen ve kaldırıldığı hastanede ölen kadınla ilgili davanın duruşmasına devam edildi. 
     Elazığ Ağır Ceza Mahkemesi’nde görülen duruşmaya, ölen Birgül I’nın tutuklu eşi Mehmet Emin I. ve oğlu R.I. ile müdahil olarak Birgül I’nın kardeşi Heyaeddin Bilen ve avukatı katıldı. 
     Mahkeme heyeti, müdahil vekil avukatı tarafından ifadesi alınmak üzere tanık Sait Şimşekoğlu’nun dinlenmesini istedi. 
     Mahkeme heyetinin bu talebi kabul etmesi üzerine Şimşekoğlu, olayın olduğu gün Birgül I’nın durakta beklediğini ve eşi Mehmet Emin I’nın gelerek ateş ettiğini gördüğünü öne sürdü. 
     Mahkemede ayrıca, Birgül I’nın Malatya Yetiştirme Yurdu’nda kalan çocukları Bircan ve Gülcan’ın, Malatya Ağır Ceza Mahkemesi tarafından talimatla alınan ifadelerinde, "annelerini, babalarının vurduğunu gördüklerini" söyledikleri belirtildi. Bu arada savcı, Birgül I’nın eşi Mehmet Emin I’nın, ’tasarlayarak adam öldürme’ suçundan yeterli delil bulunmadığı gerekçesiyle bu suçtan beraatini istedi. 
     Sanık avukatlarının savunma yapmak üzere süre istemeleri üzerine mahkeme heyeti, duruşmayı, 30 Aralık 2005 tarihine erteledi. 
     Birgül I, bir televizyon kanalında yayınlanan kadın programına katıldıktan sonra 17 Mayıs’ta döndüğü Elazığ’da, şehirlerarası otobüs terminalinin karşısındaki minibüs durağında bekleyen oğlu R.I. 
     tarafından tabancayla vurularak yaralanmıştı. Ağır yaralı olarak Fırat Tıp Merkezi’ne kaldırılan Birgül I. 13 Haziran’da tedavi gördüğü hastanede hayatını kaybetmişti. Savcılık, Birgül I’nın eşi Mehmet Emin I, üvey oğlu Mehmet Ali I. ve oğlu R.I. 14 hakkında ’Tasarlayarak adam öldürme’ suçundan dava açmış, 14 Eylül’de yapılan ilk duruşmada Birgül I’nın üvey oğlu Mehmet Ali I, tutuksuz yargılanmak üzere serbest bırakılmıştı. 
     
</TEXT>
</DOC>
