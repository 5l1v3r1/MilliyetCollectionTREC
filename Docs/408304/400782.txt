<DOC>
<DOCNO> 400782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sonspo46.html </URL>
<DATE> 2005/12/05/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Rapolder Alpay aşırı baskı altında olduğu için kadroya almadım 
</HEADLINE>
<TEXT>

     Almanya Birinci Futbol Ligi Bundesliga takımlarından FC Köln'de, teknik direktör Uwe Rapolder, ''Alpay aşırı baskı altında olduğu için kadroya almadım. O bizim için önemli bir oyuncu'' dedi. 
     Duisburg karşılaşmasında Alpay'ı kadroya almamasını, oyuncunun üzerindeki aşırı baskıya bağlayan Rapolder, Almanya Futbol Federasyonu'nun Alpay hakkında 6 Aralık Salı günü açıklayacağı raporu beklediklerini söyledi. 
     Alpay'ın ceza almasının kesin olduğunu hatta bunun 4-5 maçı bulabileceğini ifade eden teknik adam, ''Alpay, FC Köln için önemli bir oyuncu. Alpay sportif anlamda kendisine çeki düzen vermesi gerekiyor. Milli maç trafiği, sakatlık ve cezalardan dolayı Köln'de istikrarı bir türlü yakalayamadı. Kendisi normal hayatta çok iyi birisi'' diye konuştu. 
     Rapolder, Alpay'ın devre arasında Köln'den ayrılıp ayrılmayacağı konusunda sorulan bir soruyu, ''Benim bu konuda aksi bir düşüncem yok'' şeklinde yanıtladı. 
     Milli futbolcu Alpay ise soruları yanıtsız bırakarak antrenmandan ayrıldı. 
     
</TEXT>
</DOC>
