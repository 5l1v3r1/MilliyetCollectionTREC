<DOC>
<DOCNO> 408053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sontur23.html </URL>
<DATE> 2005/12/30/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Gazi Erçel'e "devalüasyon" davasından hapis cezası 
</HEADLINE>
<TEXT>

     Ankara 11. Asliye Ceza Mahkemesi, Merkez Bankası eski Başkanı Gazi Erçel’i, dalgalı kura geçildiği dönemde "görevini kötüye kullandığı" gerekçesiyle 11 ay 20 gün hapis, 136 YTL adli para cezası ve 2 ay 27 gün memuriyetten yoksun kalma cezasına çarptırdı. Erçel’in cezası, bin 6 YTL adli para cezasına çevrildi. 
     Erçel’in, Ankara 11. Asliye Ceza Mahkemesi’nde yargılandığı davanın bugünkü duruşmasına, avukatları Erhan Büyükerk ile Osman Kürkçüoğlu katıldı. 
     Cumhuriyet Savcısı İsmail Akdoğan, daha önceki esas hakkındaki mütalaasını tekrarlayarak, Erçel’in eski Türk Ceza Kanunu’nda TCK 
     "görevi kötüye kullanma" suçunu düzenleyen 240. maddesi gereğince 1 yıldan 3 yıla kadar hapsini ve cezanın, 80. madde uyarınca 6’da 1 oranında artırılmasın talep etti. Erçel’in avukatı Osman Kürkçüoğlu ise daha önce mahkemeye sundukları sözlü ve yazılı savunmalarını tekrar etti. Ağustos ayında Başbakanlık Teftiş Kurulu’ndan gönderilen raporda, Merkez Bankası’ndaki satış işlemlerinin usulüne uygun yapıldığının belirildiğini ifade eden Kürkçüoğlu, suçun maddi ve manevi unsurları gerçekleşmediğinden müvekkilinin beraatini istedi. 
     Avukat Erhan Büyükerk de Erçel’in hukuken sorumlu olmadığını, siyasi sorumluluğunu ise yerine getirdiğini ileri sürdü. Büyükerk, Erçel’in üzerine atılı suçun öğeleri gerçekleşmediğinden müvekkilinin beraatini talep etti. 
     
     KARAR 
     Yargıç Fevzi Şingar, Erçel’i Merkez Bankası başkanı olarak çalışma saatleri dışında 124 milyon doları sattığı, Halk Bankası hesabındaki 57 milyar 879 milyon 761 bin 941 lira mevduatını 19 Şubat 2001 
     tarihinde 83 bin 952 dolara çevirmek suretiyle "görevini kötüye kullandığı" kanaatine vardı. Erçel’e suçuna uygun düşen ve lehine olan eski TCK’nın 240 1 maddesi uyarınca 1 yıl hapis, 141 YTL adli para cezasına ve 3 ay memuriyetten yoksun kalma cezası veren Şingar, cezayı eski TCK’nın 80. madde uyarınca 6’da 1 oranında artırılarak, 1 yıl 2 ay hapis, 164 YTL adli para cezası ve 3 ay 15 gün memuriyetten men cezasına çarptırdı. Gazi Erçel’in ifadelerini hafifletici neden görerek, cezada TCK’nın 59 2 maddesi gereğince 6’da 1 oranında indirim yapan Şingar, Erçel’e 11 ay 20 gün hapis, 136 YTL adli para cezası ve 2 ay 27 gün memuriyetten yoksun kalma cezası verdi. Şingar, cezayı bin 6 YTL adli para cezasına çevirerek, cezanın ertelemesine yer olmadığına karar verdi. Bu arada Erçel’in avukatları, kararı temyiz edeceklerini bildirdi. Davanın iddianamesinde, dalgalı kura geçilen 22 Şubat 2001’den birkaç gün önce bankalara 5 milyar 188 milyon 900 bin ABD Doları satıldığı ve Erçel’in Türk Lirası’ndaki 52 milyar liralık hesabını dolara çevirdiği belirtiliyordu. Erçel’in dalgalı kura geçileceğini yakınlarına bildirdiği ve menfaat sağlamalarına neden olduğu da ileri sürülen iddianamede, eski Merkez Bankası Başkanı’nın, Türk Ceza Kanunu’nun TCK "görevi kötüye kullanma" fiilini düzenleyen 240 ve suçun tekrarında cezada yarı oranında artırım öngören 80. maddelerine göre, 4,5 yıla kadar hapsi isteniyordu. 
     
</TEXT>
</DOC>
