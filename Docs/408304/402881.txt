<DOC>
<DOCNO> 402881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/dunya/axdun02.html </URL>
<DATE> 2005/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam istiyorlar 
</HEADLINE>
<TEXT>


BBC ve ABC'nin Irak'ta yaptırttığı anket, Iraklıların önümüzdeki 5 yıllık dönemde iktidarda demokratik bir hükümet yerine, güçlü bir 'tek lider' görmek istediklerini ortaya çıkardı 

DIŞ HABERLER SERVİSİ 


2 gün sonra, 15 Aralık'ta, anayasal yeni hükümeti oluşturacak meclis seçimi için sandık başına gidecek olan Iraklıların en çok güvenlik sorununun çözülmesini istedikleri, hatta bu nedenle en azından ilk 5 yıllık dönemde işbaşında demir yumruklu bir lider görmeyi arzuladıkları ortaya çıktı. İngiliz BBC, Amerikan ABC televizyonlarıyla önde gelen Batılı medya kuruluşları için Oxford Uluslararası Araştırma Kuruluşu tarafından ekim ve kasım aylarında 1711 Iraklıya sorularak düzenlenen anketin sonuçları, Irak halkının mevcut durum hakkındaki algılamaları ve gelecekle ilgili beklentileri konusunda ilginç veriler sergiledi. 
Araştırmanın sonuçlarına göre, Iraklılar güvenlik konularındaki endişelerine karşın şimdiki yaşamları ve gelecek hakkında hayli iyimser bir ruh hali içindeler. Ankete katılanların büyük çoğunluğu, güçlü bir merkezi yönetim ve birleşik Irak'tan yana olduğunu belirtti. Yeni hükümetten de gelecek yıl yabancı askerlerin çekilmesini öncelikleri arasına almasını istiyor. 
Ancak Iraklılardaki "iyimser" hava, yaşadıkları bölgeye göre değişiyor. Orta kesimlerde gelecekle ilgili beklentiler, Bağdat ve güney kentlerine nazaran daha karamsar. Ankete katılanların yüzde 71'i halen yaşadıkları hayattan memnun olduğunu söylerken, yüzde 29'u yaşamlarının kötü veya çok kötü olduğunu belirtti. Hayatlarının gelecek yıl daha iyi olacağını umanların oranı yüzde 64 olurken, tam tersine beklenti içindekiler yüzde 12 olarak belirdi. 
Iraklılar, Irak'ın genel durumu hakkında daha olumsuz bir tablo çizdi. Halkın yüzde 53'ü Irak'ta durumun kötü olduğunu söylerken, yüzde 44'ü iyi olduğu görüşünde. 

Öncelik sıralaması 
Yeni hükümetten beklenenlerin başında yüzde 57 ile güvenliğin sağlanması geldi. İşgal güçlerinin çekilmesine öncelik verilmesini isteyenler yüzde 10 olurken, 3. sırada altyapının inşa çalışmalarına hız verilmesi talebi yer aldı. Ankete katılanların yarısı Irak'ın halen güçlü tek bir lidere ihtiyacı olduğunu ifade etti. Yüzde 28'i de demokrasinin önemli olduğunu vurguladı. Ancak bu soruya yanıtlar ileriye dönük vade uzadıkça farklılaştı. 5 yıllık dönemde güçlü lider isteyenlerin oranı yüzde 31'e düşerken, demokrasi taraftarlarının oranı yüzde 45'e yükseldi. Halkın yüzde 25'i politikacılara güvendiğini belirtirken, yüzde 67'lik kesim dini liderler ve orduyu güvenilir buldu. 


</TEXT>
</DOC>
