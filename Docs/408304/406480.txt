<DOC>
<DOCNO> 406480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/25/son/sonspo10.html </URL>
<DATE> 2005/12/25/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Süleymaniye'de kayak merkezi kurulacak... 
</HEADLINE>
<TEXT>

     Gümüşhane'de ''Eski Gümüşhane'' olarak da bilinen Süleymaniye Mahallesi'nde, uluslararası müsabakaların yapılabileceği kayak merkezi kurulacağı bildirildi. 
     Vali Veysel Dalmaz, yaptığı açıklamada, Süleymaniye Mahallesi'ndeki alanın ulusal ve uluslararası kayak yarışmalarına uygun olup olmadığının tespiti için 23-27 Ağustos'ta alanda inceleme yapan Uluslararası Kayak Federasyonu yetkililerinin rapor hazırladığını belirtti. 
     Raporda, 6 bin metrekare potansiyel kayak alanına sahip olduğu belirtilen Süleymaniye Mahallesi'ndeki yerde uluslararası kayak müsabakaların yapılabileceği, alandan aynı anda 1500-2500 kayakçı, snowboarder ve kızakçının faydalanabileceğinin belirtildiğini ifade eden Dalmaz, raporda ayrıca, alanın yazın dağ yürüyüşü ve bisiklet sporları açısından da önemli potansiyele sahip olduğunun vurgulandığını kaydetti. 
     Süleymaniye Mahallesi'nin Gümüşhane için önemli bir potansiyele sahip olduğunu savunan Dalmaz, ''Süleymaniye Mahallesi'nde kayak merkezinin oluşumu için öncelikli olarak altyapı ve pist alanları projesini hazırlayıp, üst yapı yatırımları için özel sektörle görüşeceğiz'' dedi. 
     Süleymaniye Mahallesi'nin konumu itibariyle üç kültürün hoşgörü içinde yaşadığı tarihi bir kent olduğunu da dile getiren Dalmaz, ''Eski Gümüşhane'deki tarihi eserlerin bazılarının restorasyonu başlamış durumdadır. İlkbaharda yeni restorasyonlara başlanacak. Buraya kayak yapmaya gelen insanlar aynı zamanda tarihi kentteki güzellikleri de görecek'' diye konuştu. 
     
</TEXT>
</DOC>
