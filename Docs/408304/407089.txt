<DOC>
<DOCNO> 407089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sontur05.html </URL>
<DATE> 2005/12/27/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
21 bin dolara çürük raporu 
</HEADLINE>
<TEXT>

     Kayseri’de görevli Tabip Kıdemli Binbaşı A.Y. ve Astsubay E.S. 21 bin dolar karşılığı çürük raporu verirken suçüstü yakalandı. Şebekenin çok sayıda kişiye haksız yere çürük raporu sağladığı öne sürüldü. 
     Askerden kaçmak isteyenlere para karşılığı Çürük Raporu’ sağlayan bir şebeke, Askeri savcının verdiği görev yetkisiyle Türk Silahlı Kuvvetlerinin iç temizlik’ çalışması sonucu çökertildi. 
     4 ay önce bir ihbar üzerine harekete geçen Show TV Haber Özel ekibi, para karşılığı çürük raporu veren şebeke elemanlarından Astsubay E.S.’ye ulaşmayı başardı. 
     Show TV haber ekibi, Astsubay E.S ile temas kurdu. Astsubay çürük raporu karşılığında Show TV elemanından 30 bin dolar rüşvet istedi. Taraflar 21 bin dolarda anlaştı. Astsubay çürük raporunun 6 ayda çıkacağını açıkladı. 
     Plana göre önce Kayseri'de Hepatit B raporu çıkarılacak, bu rapor Ankara GATA'da kesinleştirilecekti. GATA Tabip Kıdemli Binbaşı A.Y ve Astsubay E.S'nin bin 21 doları alışı görüntülendi. İki asker üzerinde paralarla yakalandı. Kayseri’de Tabip Kıdemli Binbaşı olarak görev yapan A.Y. ve Astsubay E.S.’nin, Kayseri-Ankara İstanbul üçgeni içinde askerden kaçmak isteyen bir çok kişiye çürük raporu sağladıkları öne sürüldü. 
     Şebekenin bu hastanedeki üst düzey sorumlusunun Kıdemli Tabip Binbaşı A.Y. olduğunu belirten Astsubay E.S, raporun kesinleşmesi için Ankara GATA’daki gelişmeleri yine Tabip Binbaşı A.Y.’nin yürüttüğünü ve Ankara GATA Hastanesi’nin tercih edilme nedenini de rapor açısından güvenilir olmasına bağladı. 
     
</TEXT>
</DOC>
