<DOC>
<DOCNO> 402082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sonsiy13.html </URL>
<DATE> 2005/12/09/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Baykal Hükümet, terör konusunda yanlış politia izliyor 
</HEADLINE>
<TEXT>

     CHP Genel Başkanı Deniz Baykal, hükümetin terör konusunda yanlış politika izlediğini öne sürdü. 
     Deniz Baykal, ishal şikayetiyle en fazla başvurunun olduğu Malatya Devlet Hastanesi’ni ziyaret ederek, Başhekim Dr. Bülent Topaloğlu’ndan bilgi aldı. Hastanede yatan hastaları da ziyaret eden Baykal, hasta ve yakınlarına geçmiş olsun dileklerini iletti. 
     Baykal, daha sonra Vali Osman Derya Kadıoğlu’nu ziyaret etti. 
     Burada gazetecilerin terör ile ilgili sorularını yanıtlayan Baykal, bugün Şırnak’ta bir çatışmanın yaşandığını hatırlatarak, şunları söyledi 
     "Terör maalesef uyumuyor. Çok büyük üzüntü içerisindeyiz. Terör olayları uzun süreden beri bizi kaygılandırıyor. Eylül ayında TBMM’yi olağanüstü toplantıya çağırdık. Bu konuda el ele vererek, iktidarıyla muhalefetiyle bir sağlım politika koyalım, bu milli bir sorundur, bu konuda bir dayanışma sergileyelim dedik. Ama maalesef hükümet, gerek yok, biz kontrol ediyoruz dedi ve toplantıyı engellemek istedi. Ona rağmen muhalefet partileri olarak dayanışma içine girdik. 
     Yeterli sayıyı bulduk, Meclis toplantısını açtık. Onun üzerine AKP yetkilileri sonradan katıldılar. Ama genel görüşmeyi ret ettiler. Bu konuda konuşacak bir şey yok. O günden bu yana Türkiye çok tehlikeli bir terör sürecine maruz kalmıştır. Hükümet yanlış politikalar izliyor. Bugün yaşanan olay nedeniyle üzüntümü ifade ediyor, şehitlerimizin yakınlarına başsağlığı diliyorum." 
     
     İSHAL VAKALARI 
     İshal vakalarına da değinen Baykal, Malatya’nın Türkiye’nin gözbebeği bir kenti olduğunu, çocuk yuvasındaki şiddet olaylarından sonra ishal vakalarının ortaya çıkmasının kendilerini kaygılandırdığını ifade etti. 
     İshal vakalarının kontrol altına alındığını dile getiren Baykal, ishal vakalarında sayısının azaldığını belirterek, şöyle konuştu 
     "İshal vakaları tehlikeli bir olaydır. Çok daha büyük boyutlara ulaşabilirdi. Allah’a şükür bir ölüm vakası olmadı. Hekimlerin olağanüstü çabasıyla bu konu üzüntü verici bir durumla karşılaşmadan kontrol altına alındı. Olayla ilgili gerekli dersler de çıkarıldı. 
     Umarım bundan sonra altyapı ile ilgili eksiklikler en kısa zamanda telafi edilir. Türkiye’de herkes Malatya’nın suyunun kalitesini bilir. 
     Bir talihsizlik oldu. Bir daha olmayacaktır inşallah. Gerekli dersleri çıkardık. Valimizi de sergilediği bilim ve akla uygun davranışlarından dolayı tebrik ediyorum. 
     
     VALİ KADIOĞLU 
     Vali Osman Derya Kadıoğlu, Deniz Baykal’ı Malatya’da görmekten onur duyduklarını belirterek, şunları söyledi 
     "Son 3 aydır ilimiz talihsiz, istenmeyen olaylarla gündeme gelmiştir. Bu durum bizlere büyük rahatsızlık verdi. Ama idare olarak elimizden geleni esirgemiyoruz. İnşallah bu aksilikler son bulacaktır. 
     Uçak seferleri de son 10 gündür aksadı. Sis olayı ile beraber üzerimizde kara bulutlar dolaşmaya başladı." 
     
</TEXT>
</DOC>
