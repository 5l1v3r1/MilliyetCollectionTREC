<DOC>
<DOCNO> 401323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sondun44.html </URL>
<DATE> 2005/12/07/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Putin'in imzasını taklit eden çete yakalandı 
</HEADLINE>
<TEXT>

     Rusya'da Devlet Başkanı Vladimir Putin'in imzasını taklit edip referans mektupları yazan ve üst düzey kişilere ait sahte araba plakaları çıkaran bir çete yakalandı. 
     Rus basınında yer alan haberde, sıradan bir polisin amiri düzeyindeki birine ait plakalı bir aracın evraklarını inceleme cesareti göstermesi sonucu, bunların sahte olduğunun anlaşıldığı belirtildi. Bunun üzerine Rus iç istihbarat servisi FSB'nin devreye girmesi sonucu, Kremlin'den diğer birçok kilit noktaya giriş için üst düzey yöneticilere ait gerçeğinden ayırt edilemeyecek sahte belgeler düzenleyen bir çetenin üyeleri yakalandı. 
     Rus basını, FSB'nin uzun araştırması sonucu güvenlik kurumları mensuplarına ait kimlik belgeleri, milletvekili ve güvenlik yetkilileri amirlerinin araçlarına ait plakalar, madalyalar, ödüller, araçlar için siren lambası kullanma gibi belgeleri aslından ayırt edilemeyecek derecede profesyonelce hazırlayabilen bir çetinin ortaya çıkarıldığı duyurdular. 
     Çete üyelerinin hazırladıkları evrak arasında gerçekte mevcut olmayan ''Devlet Başkanının Güvendiği Kişiler Kulübü'' kimliklerinin de satışı dikkati çekerken, tutuklanan çete üyeleri arasında sıradan vatandaşların yanı sıra Rusya İçişleri Bakanlığı'nda çalışan iki kişinin de bulunduğu bildirildi. 
     Çete üyelerinin, bir arabaya devlete ait plaka ve siren konulabilmesi için 40 ila 200 bin dolar arası değişen para aldığı belirtilirken, Putin'in imzasının bulunduğu belgelerin de 10 bin dolardan başlayan fiyatlarla satıldığı kaydedildi. 
     Rus güvenlik güçleri, çeteden bu imtiyazlı belgeleri alan 200 kişiyi de inceliyor. 
     
</TEXT>
</DOC>
