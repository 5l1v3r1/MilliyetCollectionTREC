<DOC>
<DOCNO> 402566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/son/sontur22.html </URL>
<DATE> 2005/12/11/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Devlet Tiyatrosu emekli sanatçılarından Nihat Aybars öldü 
</HEADLINE>
<TEXT>

     Devlet Tiyatrosu emekli sanatçılarından Nihat Aybars 89 İstanbul'da vefat etti. 
     Uzun bir süredir rahatsız olan Aybars'ın cenazesi, 13 Aralık Salı günü toprağa verilecek. Nihat Aybars için, Atatürk Kültür Merkezi AKM önünde tören düzenlenecek. 
     İstanbul'da dünyaya gelen Aybars, 1943 yılında Ankara Devlet Konservatuvarı Yüksek Bölümü'nü bitirdi. 
     Öğrencilik yıllarından itibaren Tatbikat Sahnesi'nde rol alan Aybars, 1948 yılında Hollywood'a giderek film teknikleri öğrenimi gördü. Daha sonra da bir bölümü Hollywood'da, bir bölümü ise Türkiye'de geçen ''Hollywood Rüyası'' isimli filmi çekerek, bu konuda bir ilki gerçekleştirdi. 
     Devlet Tiyatroları'nda 1949 yılından itibaren sanatçı ve rejisör olarak çalışan Aybars, görev yaptığı yıllar boyunca ''Kibarlık Budalası'', ''Miras'', ''Gelin'', ''Kıl Payı'', ''Cadı Kazanı'' ve ''Vanya Dayı'' gibi oyunlarda rol aldı. Ayrıca ''Yanlış Üstüne Yanlış'', ''Ayrı Masalar'' ve ''Yatık Emine'' gibi oyunları yönetti. 
     Emekliye ayrılarak İstanbul'a yerleşen Nihat Aybars, Kenter Tiyatrosu'nda da ''Vanya Dayı''yı oynadı. Taksim Sahnesi'nde ''Mariana Pinada'' ve Oda Tiyatrosu'nda ''Yanlış Üstüne Yanlış'' isimli oyunları sahneye koydu. 
     Sanatçı ayrıca, Ankara, İstanbul ve İzmir sahnelerinde daha önce oynadığı oyunlardan seçme tek kişilik gösteriler de yaptı. 
     
</TEXT>
</DOC>
