<DOC>
<DOCNO> 401869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/dunya/adun.html </URL>
<DATE> 2005/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
AB geri adım attı 
</HEADLINE>
<TEXT>


Türkiye ve KKTC'nin itirazlarını dikkate alan AB Daimi Temsilciler Komitesi, doğrudan ticareti Yeşil Hat'a indirgeyen, Maraş'ın Rumlara verilmesini isteyen deklarasyonu rafa kaldırdı 

Güven Özalp - Brüksel 


KKTC'yi içinde bulunduğu izolasyon durumundan kurtarmak amacıyla hazırlanan mali yardım ve doğrudan ticaret tüzükleri konusunda 18 aydır yaşanan tıkanıklık aşılamadı. Mali yardımın onaylanmasını sağlamak amacıyla bir deklarasyon hazırlayan ancak bunu doğrudan ticareti rafa kaldıracak bir yaklaşımla dillendiren Avrupa Birliği AB Komisyonu geri adım attı. Türkiye ve KKTC'den gelen uyarı tonu yüksek mesajları değerlendiren Komisyon, "deklarasyon için ortamın uygun olmadığını" belirterek belgeyi askıya aldı. 
Tüzükler konusu, dünkü AB Daimi Temsilciler Komitesi'nin COREPER gündemindeydi. AB Komisyonu toplantıda tüzüklere ilişkin görüşünü sundu. Komisyon, doğrudan ticareti Yeşil Hat'a indirgeyen, Maraş'ın Rumlara verilmesini ve Gazimağusa Limanı'nın ortak işletilmesini isteyen, mülkiyet sorununun da AİHM kararları çerçevesinde çözülmesini talep eden deklarasyon konusundaki ısrarından vazgeçti. 
Komisyon'un Rum Kesimi'nin isteklerini yansıtan görüşlerden oluşan deklarasyon konusunda geri adım atmasında KKTC'nin net tepkisinin ve Milliyet'in dün duyurduğu Dışişleri Bakanı Abdullah Gül'le AB Komisyonu'nun Genişlemeden Sorumlu Üyesi Olli Rehn arasında gerçekleştirilen telefon görüşmesinin etkili olduğu belirtiliyor. 
Komisyon'un bu yaklaşımı üzerine COREPER'de tüzüklere ilişkin ciddi bir tartışma yaşanmadı. KKTC'ye 259 milyon euro yardım yapılmasını ve doğrudan ticaret imkanı verilmesini öngören iki tüzüğün hafta başında olağanüstü COREPER toplantısında tekrar ele alınması bekleniyor. Mali yardım tüzüğü yıl sonuna kadar onaylanmazsa 120 milyon euro'luk kısmı kullanılmaz hale gelecek. 
NATO Dışişleri Bakanları Toplantısı'na katılmak üzere Brüksel'de bulunan Gül de AB'den beklentisinin iki tüzüğün çıkarılması ve Kıbrıs sorununun çözümüne katkıda bulunulması olduğunu söyledi. AB'nin çözümsüzlüğü pekiştiren yaklaşımlardan uzak durması gerektiğini vurgulayan Gül, "Rum Kesimi, AB'nin üyesi bu bir realite. Ancak Türkiye bütün geleceğini onların ipoteğine bırakamaz. Dayanışma istismar ediliyorsa AB uyarıda bulunmalı" dedi. 

KOB'da sorun yok 
Tüzükler konusundaki sorunları aşamayan COREPER, Türkiye açısından yol haritası niteliğinde olan Katılım Ortaklığı Belgesi KOB konusunda herhangi bir sorun yaşamadı. Belge son haliyle kabul edildi. Çalışma grubunda yapılan son değişikliklerde 'Kıbrıs Cumhuriyeti'yle ilişkilerin normalleştirilmesi alanında "somut" adım beklentisi eklenmişti. 


</TEXT>
</DOC>
