<DOC>
<DOCNO> 404667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sondun33.html </URL>
<DATE> 2005/12/19/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Belçika'da domuz avı karakolda bitti 
</HEADLINE>
<TEXT>

     Belçika Orman ve Doğa Koruma Polisi DNF , özel bir av partisi için kullanılması öngörülen 20 kadar yaban domuzuna el koydu. 
     DNF yetkilileri, Rochefort yakınlarındaki Tellin'de bir grup avcının, Noel'de özel bir av partisi düzenlediklerini, avlamak üzere salıverecekleri yaban domuzlarını bir kamyonla bölgeye taşırken, Hayvanları Koruma Derneği'nin ihbarı üzerine yakalandıklarını bildirdi. 
     El koyulan domuzların çok hasta ve halsiz oldukları, iğneyle öldürüldükleri, bazı avcı ve taşıma şirketi görevlilerinin gözaltına alındığı duyuruldu. 
     Hayvanları Koruma Derneği, Belçika'da bu tür yasadışı özel av partilerinin sık sık düzenlendiğini, av dünyasının ''temiz olmadığını'' bildirdi ve bu avcılara karşı açılacak davada müdahil taraf olacağını duyurdu. 
     
</TEXT>
</DOC>
