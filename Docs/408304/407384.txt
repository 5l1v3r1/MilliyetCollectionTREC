<DOC>
<DOCNO> 407384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sonspo28.html </URL>
<DATE> 2005/12/28/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Çalımbay, oyuncularının performansından oldukça memnun... 
</HEADLINE>
<TEXT>

     İkinci yarı hazırlıklarının ilk etap kamp çalışması için Antalya’ya giden Ankaraspor, çalışmalarını sürdürüyor. 
     Başkent temsilcisi, hazırlıklarını yabancı oyuncuları dışında tam kadro sürdürürken, teknik direktör Rıza Çalımbay, futbolcularının performansından oldukça memnun kaldı. 
     İdman temposunu günden güne artıran Çalımbay, sabah antrenmanlarında oyuncularına koşu yaptırırken, akşam antrenmanlarında ise topla çalıştırıyor. 
     
     YENİ OYUNCULAR UYUM SAĞLADI 
     Ankaraspor kadrosuna yeni katılan oyunculardan Cem Yanık ve Özgür Bayer, forma için şimdiden kıyasıya bir mücadeleye girerken, kaleci Hakan Arıkan ise kaleci antrenörü Cengiz Birgen ile çalışmalarını sürdürüyor. 
     Yeni Ankarasporlular Özgür, Cem ve Hakan, Ankaraspor’un profesyonel şartları yerine getiren nadir kulüplerden birisi olduğunu kulübün içine girince gördüklerini ifade ederek, "Bu takımın başarılı olmaması için hiçbir neden yok. Ankaraspor, yapı olarak çok sağlam bir kuruluş. Bu yapıda herkes görevini çok iyi yapıyor. Bizim de görevimizi yerine getirmemiz gerekiyor. Sahaya çıkıp rakiplerimizi yenmek ve puanları almak için formamızı alın terimizle ıslatacağız. 
     Ankarasporlular ve Ankaraspor’a gönül verenler rahat etsinler" diye konuştular. 
     
</TEXT>
</DOC>
