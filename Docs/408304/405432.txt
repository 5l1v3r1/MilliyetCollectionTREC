<DOC>
<DOCNO> 405432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sonspo30.html </URL>
<DATE> 2005/12/21/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Türk kızlarının Atlantik'te büyük başarısı... 
</HEADLINE>
<TEXT>

     20. Dünya ARC Yelken Yarışması'nda 2. olan Türk sporcular İstanbul'a döndü. 
     Atlantik Okyanusu'nun dev dalgalarıyla yaptıkları 19 günlük mücadelede rakiplerini geride bırakarak ikinci sırada Karayiplere ulaşan 6 bayandan oluşan Türk yelken ekibi New York'dan THY'ye ait bir uçakla İstanbul'a geldi. 
     Kaptan Handan Serezli, Atatürk Havalimanı'nda yaptığı açıklamada, Atlas Okyanusu'nun denizcilerin en büyük korkusu, aynı zamanda da en büyük rüyası olduğunu söyledi. 
     Kanarya Adaları'ndan başlayan ve uzunluğu 2 bin 880 deniz milli olan bu zorlu parkuru 19 günde tamamlayarak Karayiplere ulaştıklarını anlatan Serezli, şöyle konuştu 
     ''Bu yarışa Türkiye ilk kez katılıyordu, hem de takımımızın tamamı bayandı. Bu nedenle bütün yarışmanın ilgi odağı bizdik. Bu özelliğin farkında olarak, ülkemizi en iyi temsil etmek ve Türk kadınını dünyaya tanıtma fırsatını en iyi değerlendirdiğimize inanıyoruz. Yarışmaya 315 tekne katıldı ancak, sadece 207 tekne bitirebildi. İki tekne de fırtınalara dayanamayarak battı. 
     Zifiri karanlıkta zaman zaman yıldızlara bakarak rota tayin etmek zorunda kaldık. Atlantik'te 200 yıldan bu yana görülmemiş iki büyük fırtına ile karşılaştık. Öteki takımların ikazlarına rağmen, hocamız Cumhur Gökova'nın çok büyük becerisiyle, fırtınayı arkamıza almayı başardık. Aralıksız 8-9 saat dümen tuttuk, ellerimiz adeta inşaat işçisi gibi nasırlaştı. Ağırlık açısından tekneye az su aldık. Bu nedenle yemeklerimizi çoğu kez deniz suyu ile pişirdik.'' Türkiye'nin ilk kez katıldığı bir yarışmada ikinci olmanın mutluluğunu yaşadıklarını kaydeden Serezli, ''Atlantik'e Türk damgası vurduk'' dedi. 
     Atlantik'de 20'ncisi düzenlenen Dünya ARC Yelken Yarışması'nda Türkiye'yi Handan Serezli, Gülçin Aksekili, Güzin Gürel, Çiğdem Tepecik, Zerrin Ulusman ve Ayşenur Gedik'ten oluşan ekip temsil etti. 
     
</TEXT>
</DOC>
