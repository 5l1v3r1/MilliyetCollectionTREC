<DOC>
<DOCNO> 402481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/son/sondun09.html </URL>
<DATE> 2005/12/11/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
İndependent Irak parçalanıyor... 
</HEADLINE>
<TEXT>

     Irak’ta bu hafta yapılacak seçimlerin birleşik Irak’ın sonunun başlangıcı olabileceği öne sürüldü. İngiliz The İndependent gazetesi, Irak’taki gelişmeleri değerlendirirken, "Irak, birleşik bir devlet olarak parçalanıyor. Bu haftaki Ulusal Meclis seçimleri dönülmez nokta oluşturabilir" ifadesini kullandı. 
     The İndependent gazetesi, Irak’ta bu hafta yapılacak olan seçimler öncesi yayınladığı haber yorumunda, "Irak birleşik bir devlet olarak parçalanıyor. Bu haftaki Ulusal Meclis seçimleri, dönülmez bir nokta oluşturabilir" sözlerine yer verdi. "Irak krizi için Bosnavari bir çözüm gündemde" görüşlerine de yer veren gazete, İkinci Dünya Savaşı’ndan sonra İngiltere tarafından kurulan Irak devletinin ölmek üzere olduğuna dikkat çekti. 
     Saddam Hüseyin’in ölümünden sonra Irak’ın parçalanmasından yana olan güçlerin daha üstün olduğunun ortaya çıktığını kaydeden gazete, "Iraklılar, krizin olası sonucu olarak bölünmeden söz etmeye başladı. Bu şimdiden Kürdistan’da oldu bile" diye yazdı. Iraklı Arapların Erbil’deki otellerde oda bulmakta zorlandığına işaret eden gazete, Iraklı Arap liderlerin, bir şey yapamadıkları için de Kuzey Irak’ta olup bitenleri önemli ölçüde kabul ettiklerini öne sürdü. 
     İngiliz gazetesine konuşan eski Irak Dışişleri Bakanı Adnan Paçaçı da, "Herkes, Kürtlerin ayrı bir devleti olabileceğini kabul ediyor. Bu konuda görüş ayrılıkları yok" ifadesini kullandı. Paçacı, Irak’a asıl tehdidi Şiilerin Güney Irak’ta kendi "süper kanton" yaratmaları olasılığının oluşturduğunu söyledi. 
     
     ABD TÜRKİYE’YE UZANMAYA ÇALIŞIYOR 
     Bu arada, adı açıklanmayan bir Iraklı bakan da, merkezi hükümetin, Bağdat’daki Yeşil Bölge’deki birkaç binadan ibaret bir oluşuma dönüşebileceği kaygısını dile getirirken, "ABD ve İngiltere, bunu durdurmak için çok çalışıyor" diye konuştu. Gazete de, "ABD ve İngiltere’nin Irak’ın kaderini belirleme yeteneği, her geçen ay azalıyor. ABD, iki yıl önce gözardı ettiği Mısır, Türkiye ve Suudi Arabistan gibi ülkelere uzanmaya çalışıyor" değerlendirmesini yaptı. The İndependent haberine nokta koyarken de, "Büyük ölcüde Şii bir kent olmasına karşın Bağdat’ı bölmek zor olur. Iraklı Arapların çoğu, tek bir ülkenin bir parçası olmayı tercih ettiklerini söylüyorlar. Ancak Irak için en olası gelecek, gevşek bir konfederasyon" diye yazdı. 

ANKA 
     
</TEXT>
</DOC>
