<DOC>
<DOCNO> 407150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sonyas12.html </URL>
<DATE> 2005/12/27/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Donma vakalarına nasıl müdahale edilmeli .. 
</HEADLINE>
<TEXT>

     Zonguldak Karaelmas Üniversitesi ZKÜ Tıp Fakültesi Halk Sağlığı Anabilim Dalı Başkanı Yrd. Doç. Dr. Ferruh Ayoğlu, donma tehlikesi geçirenlerin kesinlikle battaniyeye sarılmaması gerektiğini bildirdi. 
     Ayoğlu, AA muhabirine yaptığı açıklamada, hava sıcaklıklarının düştüğü günlerde vücudun el, ayak gibi uç kısımlarının donmaya karşı korunmasına yönelik sıcak tutucu çorap ve ayakkabı giyilmesinin önem taşıdığını söyledi. 
     Özellikle parmakların hareket etmesini güçleştiren dar ayakkabıların yanı sıra kat kat giyilmiş kalın çorapların da kan dolaşımını engellediğinden donma olaylarının ayaklarda çok sık görülebildiğine dikkati çeken Ayoğlu, şöyle dedi 
     "Kışın sokakta kalan ya da evlerini çeşitli nedenlerden dolayı ısıtamayanlar için donma tehlikesi fazladır. Vücudun tamamında olabileceği gibi el, ayak, burun ve kulakta da donma gerçekleşebilir. Soğuk bölgelerde yaşayanlar risk altındadır. Çevre ısısının düşük olduğu kış aylarında vücudunun tamamı donduğu belirlenenler, battaniyeye kesinlikle sarılmamalıdırlar. Kısa zamanda da hastaneye getirilmelidirler. Çünkü, vücudun donmuş kısımlarındaki buz kristalleri yanlış müdahaleler sonucu yaralanmalara yol açabilir." 
     
     "NEFESLE ÜFLEYEREK MÜDAHALE" 
     Ayoğlu, iklim değişikliğinin insan sağlığını etkileyen en önem çevresel faktörlerden biri olduğunu, kış aylarında da vücut ısısının çok iyi korunması gerektiğine işaret ederek, şunları söyledi 
     "Soğuktan oluşan yaralanmaların çoğu vücudun açıkta kalan yerlerinde görülmektedir. Ciddi lokal soğuk yaralanmalarında donmuş kısımlar ovuşturulmadan nefesle üfleyerek ısıtılmalıdır. Donmuş organ kesinlikle sıcak suya sokulmamalı ve ateşe de yaklaştırılmamalıdır. 
     Vücut ısısının çok iyi koruması açısından mevsime uygun giyinilmesi sağlık problemlerini aza indirgeyecektir." 
     
</TEXT>
</DOC>
