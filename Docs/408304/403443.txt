<DOC>
<DOCNO> 403443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sonspo30.html </URL>
<DATE> 2005/12/14/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Canaydın Bankaların yeni talimatları nedeniyle sıkıştık... 
</HEADLINE>
<TEXT>

     Galatasaray Kulübü Olağan Divan Kurulu toplantısı, Galatasaray Lisesi'nde ''Riva Projesi'' gündemiyle yapıldı. 
     Tevfik Fikret Salonu'nda gerçekleştirilen toplantıda Riva Projesi'ni anlatan Başkan Özhan Canaydın, bankalara belli taahhütlerinin bulunduğunu ifade ederek, ''Bankalar ve BBDK'nın yeni talimatları nedeniyle sıkışmış durumdayız. Bugüne kadar iyi ilişkiler içinde olduğumuz bankalara sözlerimizi tutmalıyız'' dedi. 
     Bu yeni kanunlar nedeniyle atak yapmak zorunda olduklarını anlatan Özhan Canaydın, Riva Projesi'nin de bu nedenle doğduğunu anlattı. 
     Başkan Canaydın, ''Riva Projesi'ni ortaya atmak cesarettir. Amacımız bundan sonraki yönetimlerin önünü açmaktır. Bunun konuşulur hale gelmesini sağlamaktır'' ifadelerini kullandı. 
     Riva arazisinin imar durumunun en ince noktasına kadar alındığını anlatan Özhan Canaydın, uygulanan sistemin iyi yürüdüğünü ve başarılı olacaklarına inandığını söyledi. 
     Özhan Canaydın, Riva Projesi ile ilgili yapılacak olağanüstü kongrede alınacak sonucun, hiç bir şekilde yönetim kuruluna olan güven ya da güvensizliği ortaya çıkarmayacağını da vurguladı. 
     
     ''BORCU KAPATABİLECEĞİZ'' 
     Bir soru üzerine şu anda Galatasaray Kulübü'nün UNİT'in elindeki hisseler de dahil olmak üzere 150 milyon dolar olduğunu kaydeden Canaydın, Riva Projesi'nden elde edecekleri gelirle bu borcu kapatabilecek duruma gelebileceklerini iddia etti. 
     Özhan Canaydın, resmi bir kurumdan ciddi bir teklif geldiğini ve bunun da hafta sonunda veya gelecek haftanın başında kesinleşeceğini vurgulayarak, ''Proje için büyük firmalar önemli tekliflerde bulundu. Biz öncelikle 70-80 milyon doları bize garanti etmelerini istiyoruz. Ancak resmi bir kuluşun teklifi, ciddi ve hepimizi rahatlatacak bir tekliftir. Bugüne kadar 110 milyon dolarlık teklif gördük, bunun üstünü de elde edebileceğimize inanıyorum'' diye konuştu. 
     Canaydın, Riva Projesi'nin en az 3-4 senede biteceği şeklindeki görüşlere katılmadığını da anlattı. 
     Projenin Riva'nın direk satışı gibi algılandığını da vurgulayan Başkan Canaydın, ''Hayır, Ama Riva'yı sonuna kadar değerlendirmek de bir satıştır. Bunu kabul ediyoruz'' dedi. 
     Özhan Canaydın, projenin yapacak firmayı belirlemek için komisyon oluşturacaklarını da kaydederek, Seçimi 7 veya 9 kişilik komisyona bırakacaklarını dile getirdi. 
     
     ARKAN ''GELİR MİNİMUM 110 MİLYON DOLAR OLACAK'' 
     Galatasaray Kulübü Mali İşlerden Sorumlu Asbaşkan Refik Arkan da projeden minimum 110 milyon dolar gelir beklediklerini söyledi. 
     Yaptıkları bu operasyonun Galatasaray'ın borçlarını kapatmaya yaklaşmasının gerektiğini anlatan Arkan, şöyle konuştu 
     ''Kesinleşmemiş bir şey için söyleyemeyiz. Şu anda minumum 110 milyon dolar civarındadır. Çok abartılmamış, piyasa fiyatının altındaki rakamlardır. Üst sınırı da bizim borçlarımızı geçme ihtimali kuvvetlidir. Bu ancak tahmin olabilir. Ama eldeki veriler ve teklif veren mütahhitlerin birikimleri bize güven yaratıyor. O hesaplar ile bu rakamlara ulaşabiliriz. Talep yüksek olursa, borcu da kapatmanın ötesinde ciddi bir birim de bırakabilir.'' Refik Arkan, ihale yapmadıklarını, sadece teklifler aldıklarını kaydederek, sonucu TMSF'nin yaptığı gibi firmaları aynı salonda toplayıp alabileceklerini de anlattı. 
     Bir divan kurulu üyesinin ''Kulübe ipotek konuldu'' şeklindeki açıklamasına da yanıt veren Arkan, ''İpotek meselesi doğrudur. Ali Sami Yen Stadı'nın yıkılıp da yapılmaması ihtimali nedeniyle GSGM'ye Koçbank'ın teminat mektubu verilmiştir. Ancak daha sonra buna boşu boşuna faiz ödenmemesi için bu ipoteğe döndürülmüştür'' ifadesini kullandı. 
     Arkan ayrıca, Riva'da Galatasaray'ın arazisine komşu parsellere inşaat yoğunluğunun yüzde 35'e kadar verilmesine rağmen, bu yoğunluğun kendilerine yüzde 20 imkanında tanındığını sözlerine ekledi. 
     
     DİVAN KURULU ÜYELERİNİN YORUMLARI 
     Toplantıda söz alan bazı divan kurulu üyeleri, Riva Projesi için onayın, Mart ayında seçilecek yeni yönetim kuruluna verilmesi görüşünü ortaya attılar. 
     Üyelerden Mükerrem Taşçıoğlu ve Hayrettin Kozak, bu düşünceyi savunurken, Halit Narin ise Riva Projesi'nin Galatasaray'ın tüm borçlarını kapatması şartıyla yapılmasını, aksi takdirde bunun bir işe yaramayacağını öne sürdü. 
     Yılmaz Toköz de Galatasaray'ın Ada, Ali Sami Yen, Aslantepe, Kalamış gibi bitmeyen senfonilerinin bulunduğunu anlatarak, ''Riva da yarım kalan senfoni olmasın'' dedi. 
     Toköz ayrıca, futbol takımına da değinerek, sezon sonunda gönderilen Hakan Ünsal, Arif ve Bülent Korkmaz'ın geri dönmesi ve af edilmesini istedi. 
     Özer Berkay, Divan Kurulu'nun, maçlarda yönetimi ve başkanı protesto eden taraftarlara tepki göstermesini talep etti. 
     
     ''MONDRAGON TOPU DIŞARDA TUTSAYDI'' 
     Üyelerde eski bir kaleci olduğunu anlatan Erdem Talu, Mondragon'un kornerlerde yanlış yerde durduğunu ileri sürerek, ''Beşiktaş maçında kornerlerde ön direkte değil, arka direkte dursaydı iki golü de yemezdi'' dedi. 
     Mondragon'un Fenerbahçe maçında Nobre ile olduğu pozisyonda topa kafaya çıksaydı kendisinin faul kazanacağını anlatan Talu, ''Ayrıca bu pozisyonda Fenerbahçe kalecisi Volkan'ın Kayseri Erciyesspor maçında yaptığı gibi topu ceza sahası dışında eliyle tutsaydı, hakem görmeyecekti'' dedi. 
     Divan Kurulu toplantısında, yöneticiler Fatih Gökşen, Cengiz Özyalçın, Niyazi Yelkencioğlu da hazır bulunurken, eski başkanlardan Faruk Süren ve eski yönetici Ali Dürüst de katıldı. 
     
</TEXT>
</DOC>
