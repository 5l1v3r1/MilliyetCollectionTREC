<DOC>
<DOCNO> 401033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/soneko43.html </URL>
<DATE> 2005/12/06/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
TMSF Egebank ile ilgili yürütmenin durdurulması talebi reddedildi 
</HEADLINE>
<TEXT>

     Tasarruf Mevduatı Sigorta Fonu TMSF , Egebank A.Ş. hakim ortağı Demirel Grubu bağlantısı sebebiyle ''9 şirketin yönetim ve denetimlerinin devralınması'' hakkındaki Fon Kurulu kararının iptali talebi ile açılan davada yürütmenin durdurulması taleplerinin İstanbul 2. İdare Mahkemesi tarafından reddedildiğini açıkladı. 
     TMSF, Demirel Grubu ve 2. alacak satışı ihalesi ile ilgili yargı kararlarına ilişkin bir açıklama yaptı. 
     Açıklamada, 21 Aralık 1999 tarihinde 4389 Sayılı Bankalar Kanunu'nun 14. maddesinin 3 ve 4 numaralı fıkralarına istinaden TMSF'ye devredilen Egebank ile ilişkili, aralarında Göltaş A.Ş'nin de bulunduğu 9 şirketin, temettü hariç ortaklık hakları ile yönetim ve denetimlerinin 4389 Sayılı Bankalar Kanunu'nun 15 7-a maddesi çerçevesinde 26 Haziran 2005 tarihinde TMSF tarafından devralındığı kaydedilerek, şöyle denildi 
     ''Egebank A.Ş. hakim ortağı Demirel Grubu bağlantısı sebebiyle 9 şirketin yönetim ve denetimlerinin devralınması' hakkındaki Fon Kurulu kararının iptali talebi ile açılan davada yürütmenin durdurulması talebi İstanbul 2. İdare Mahkemesi tarafından reddedilmiştir. TMSF, yasaların kendisine yüklediği görev ve sorumluluklar çerçevesinde Fon'a devredilen bankaların kamuya maliyetini en aza indirme çabalarını sürdürmektedir.'' 
     
     2. ALACAK SATIŞ İHALESİ 
     2. alacak satış ihalesine katılarak ilk aşamada elenen Merrill Lynch tarafından, ''İhaleye ilişkin Fon Kurulu kararının iptali'' talebi ile açılan davada yürütmenin durdurulması talebinin de İstanbul 2. İdare Mahkemesi'nce reddedildiği belirtildi. 
     Açıklamada, TMSF tarafından 29 Nisan 2005 günü ilan edilerek başlatılan 2. alacak satış ihalesinin, 9 Eylül 2005 tarihinde Fon Kurulu tarafından Lehman Brothers-Finansbank A.Ş, Fiba Holding A.Ş. konsorsiyumunun kazanan yatırımcı olarak onaylanmasıyla sonuçlandığı anımsatıldı. 
     2. alacak satış ihalesine katılarak ilk aşamada elenen Merrill Lynch tarafından, ''İhaleye ilişkin Fon Kurulu kararının iptali'' talebi ile açılan davada yürütmenin durdurulması talebinin, İstanbul 2. İdare Mahkemesi'nin 30 Kasım 2005 tarihli kararı ile ''yasalara ve alacak satış ilkelerine usul ve esas yönünden açık bir aykırılık bulunmadığı'' gerekçesiyle reddedildiği ifade edilen açıklamada, ''Otoriteler tarafından dünyanın en başarılı alacak satış ihalesi olarak nitelenen bu ihalede süreç, öngörüldüğü biçimde devam etmektedir'' denildi. 
     
</TEXT>
</DOC>
