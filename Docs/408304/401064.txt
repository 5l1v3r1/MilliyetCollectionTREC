<DOC>
<DOCNO> 401064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sonsiy20.html </URL>
<DATE> 2005/12/06/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
AKP'li Çömez muhalefet milletvekili gibi eleştirdi 
</HEADLINE>
<TEXT>

     ANKARA ANKA 
     AKP’nin basına kapalı bölümünde konuşan Balıkesir Milletvekili Turhan Çömez, muhalefet milletvekili gibi bir dizi eleştiride bulunarak, "Kurşun askerler değiliz, el kaldırıp indirme makineleri değiliz" dedi. 
     AKP Balıkesir Milletvekili Op. Dr. Turhan Çömez, Grup toplantısının kapalı bölümünde gündem dışı bir konuşma yaptı. 
     Cumhuriyet tarihinin, en donanımlı, en verimli, en yetenekli, en üretken ve en güçlü gruplarından birine sahip olduklarını belirten Çömez, "Son derece geniş vizyonları ve becerileri olan, arkadaşlarımız var. Ama bu potansiyeli, bu değeri, verimli kullanıyor muyuz Bundan sonuç alıyor muyuz Emin değilim. Açıkçası ben bu muhteşem ailenin, hak ettiği biçimde, üretim ve katkı sağladığı kanaatini, taşımıyorum" dedi. Bunun en temel nedeninin de yeterince sağlıklı çalışan bir iletişim ve paylaşım kanalı kurulamamış olmasından kaynaklandığını söyledi. 
     
     BEN DE Mİ BAKANIN FABRİKA MÜDÜRÜNE ULAŞAYIM 

     Seçim bölgesi Sındırgı’nın bir beldesinde yaşanan içme suyu sorununu, belediye başkanı ile birlikte bir bakana aktarmasına karşın, sonuç alamadığını, muhalif bir belediyenin ise o bakanın fabrikasında çalışan müdüre ulaşarak yol sorununu çözdüğünü anlatan Çömez, konuyu aktardığı bir AKP Genel Başkan Yardımcısı’nın da adım atmadığını söyledi. Çömez, "Bu yaklaşım tarzı, bizim ilkelerimizle örtüşüyor mu 
     Örtüşüyorsa, ben de bölgemin hizmetleri açısından, sayın bakanın fabrika müdürlerinden mi netice almalıyım" diye sordu. 
     
     BİR MİLLETVEKİLİ BAŞKA NE YAPMALI 

     Gemlik Gübre Sanayi A.Ş.’nin özelleştirilmesiyle ilgili olarak sorunlar yaşandığını, Başbakan Erdoğan’a sunduğu rapor hakkında bir yorum alamadığını, genel başkan yardımcısına sunduğu raporun da parti merkezinde kaybolduğunu anlatan Çömez, YDK’nın raporlarına rağmen şirketin yekpare olarak özelleştirildiğini söyledi. Şirket arazisinin serbest bölgeye yakın olması nedeniyle çok değerli olduğunu vurgulayan Çömez, sonuçta burasının kömür işi yapan bir şirkete, üstelik yüzde 20’si peşin gerisi 5 yıl vadeyle 83.1 milyon dolara kaldığını belirtti. "Bu süreçle ilgili, benim kafamda, yüzlerce soru işareti var. Peki bunları bilmek, bizim hakkımız değil mi Ben, bu konuda aydınlanmaz, ya da, tatmin olmazsam, başkalarını nasıl ikna edebilirim Bir milletvekili, bunların izahı için ne yapmalı Ben bunun cevabını arıyorum" dedi. 
     
     CİHAN KAMER’İ HATIRLATTI 

     Ekonomik verilere de değinen Çömez, Başbakan Erdoğan’ın yakın arkadaşı Cihan Kamer’in adını vermeksizin onu ima ederek konuşmasını sürdürdü. Çömez, "Pırlanta ve değerli taş gibi, bazı lüks tüketim mallarında, gümrüklerin, sıfıra indirildiği söyleniyor. Geçen yıl, ne kadar değerli taş ithal edildi 
     Bunları, kim bu ülkeye soktu Değerli taşları, gümrüksüz ithal eden kişilerle, BOTAŞ’ın, doğalgaz kontrat devri ihalelerini alanların, ne gibi bir benzerlik, ya da ortaklıkları var 
     Sayın Tüzmen’den ve Sayın Güler’den, bunların cevabını istiyoruz" diye konuştu. 
     
     TELEKOM’DA HARARETLİ ÖZELLEŞTİRME İDARESİ, TEDAŞ İÇİN NİÇİN 

     ÇALIŞMIYOR 
     Çömez, elektrikteki kayıp-kaçak oranının yüzde 10’a düşmesi durumunda 1 milyar dolar tasarruf edileceğini, bunun için TEDAŞ’ın özelleştirilmesi gerektiğini belirtirken, "Ben şimdi merak ediyorum, Telekom özelleştirmesi için, bu kadar hararetle çalışan Özelleştirme İdaresi Başkanlığı, TEDAŞ için, üç yılda, neden rasyonel bir özelleştirme yapamadı " dedi. 
     Sahte ürünler nedeniyle devletin yıllık vergi kaybının 4 milyar dolar olduğunu kaydeden Çömez, "Peki ne yaptık bugüne kadar Sayın Ali Coşkun’un görüşlerini merak ediyorum ve bilmek istiyorum" dedi. Çömez, SSK’lıların serbest eczanelerden aldığı ilaçlar nedeniyle artan maliyetin nereye varacağını da sordu. 
     
     CIA UÇAKLARI TARTIŞMASINI NİYE BATI BASININDAN İZLİYORUZ 

     Bir başka tartışmanın da CIA uçakları olduğunu ifade eden Çömez, "Bu konuda, AB parlamentolarında kıyamet kopuyor. 
     Türkiye’den, şu ana kadar iki uçağın geçtiği söylendi. Ama önümüzdeki günlerde, başka seferlerin de olduğu gündeme düşerse, şaşmamak gerek. Bu uçaklar, kaç kez Türkiye üzerinden uçtu Kimleri sorguladı Kimleri aldı götürdü Bunu, hangi hukuka, ya da, hangi kurala göre yaptı Ben ABD’ye girerken, her tarafımdan fotoğrafımı çekenler, parmak izlerimi alanlar, benim ülkeme, nasıl elini kolunu sallayarak giriyor Bu tartışmaları illa, Batı basınından mı izlemek zorundayız " şeklinde konuştu. 
     
     ÖCALAN KONUŞUYOR, BİZ KONUŞAMIYORUZ 

     Üretilen politikaları, halka anlatabilmek ve savunabilmek için, kendilerinin de yeterince bilmesi ve değerlendirmesi, hatta mümkünse, katkı sağlaması gerektiğini vurgulayan AKP’li Çömez, "Bölücübaşı, cezaevinden tartışmalara katılıyor, ben katılamıyorum. Olabilir mi böyle bir şey ’Türkiye Cumhuriyeti Vatandaşlığını, anayasal üst kimlik olarak kabul ediyoruz. Alt kültürel kimliklerinin önündeki engellerin kaldırılmasını istiyoruz’ Bu ifadeler bölücü başına ait, son görüşme tutanaklarından bir alıntı. Türkiye gündemine oturmuş, alt kimlik-üst kimlik tartışmalarını, anayasal vatandaşlık kavramlarını, biz neden bu platformlarda konuşamıyoruz 
     Bizler, kurşun asker değiliz. El kaldırıp indirme makinesi de, değiliz. Münadi, hiç değiliz" şeklinde konuştu. 
     Önce, kendilerinin ikna olması gerektiğini belirten Çömez konuşmasını şöyle sürdürdü 
     
     PAYLAŞMAZSAK SAĞLIKSIZ MEKANİZMALAR DEVREYE GİRER 

     "Paylaşmazsak, dertleşmezsek, konuşmazsak, aydınlanmaz ve aydınlatmazsak, siyasal süreçte, sağlıksız mekanizmaların devreye girmesinin, önünü açarız. Söyleme kanallarını açık tutmazsak, söylenme kanalları, devreye girer. Bunun da arkası, homurdanma ve huzursuzluktur. Bunun da tasvip edilen bir süreç olmadığı, hepimizin malumudur. Bugüne kadar 93 grup toplantısı yapıldı. 170 milletvekili arkadaşımız konuşma yaptı. Oysa, daha fazla konuşmak ve üretmek için, zemin oluşturmak mecburiyetindeyiz. Belki daha fazla grup toplantısı yapmalı ve tartışmalıyız. Belki de, özel gündemlerle sık sık bir araya gelmeli, özel grup toplantıları yapmalıyız. Ya da parti içinde oluşturulacak, küçük çalışma veya fikir grupları ile, politikalar üretmeli ve bazı meseleleri sorgulamalıyız." 
     
</TEXT>
</DOC>
