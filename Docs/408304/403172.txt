<DOC>
<DOCNO> 403172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sontur27.html </URL>
<DATE> 2005/12/13/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Kendisini polise şikayet eden garsonu öldürdü 
</HEADLINE>
<TEXT>

     Bursa’nın merkez Nilüfer İlçesi’nde bir kişi, gittiği restoranda taşkınlık yaptığı gerekçesiyle kendisini polise şikayet ettiği öne sürülen garsonu tabancayla vurarak öldürdü. 
     AA muhabirinin aldığı bilgiye göre, A.D. 30 , bir kadın arkadaşıyla Mudanya Caddesi’ndeki bir restorana gitti. 
     Restoranda gürültü yaparak çevreyi rahatsız ettiği iddia edilen A.D’nin, uyarılara aldırmaması üzerine çalışanlar durumu polise bildirdi. İhbar üzerine restorana gelen güvenlik güçleri, olayın yatışması ve şikayetçi bulunmaması üzerine bu kişiyi uyardıktan sonra restorandan ayrıldı. 
     Polislerin ayrılmasının ardından, "Beni kim şikayet etti" diyerek restoranda bağırmaya başladığı belirtilen A.D, "Seni ben şikayet ettim" dediği öne sürülen garson İsmail Ünal’ı 42 , tabancayla başından yaraladı. 
     Yaralı Ünal, çevredekiler tarafından Uludağ Üniversitesi Tıp Fakültesi Hastanesi’ne kaldırılmak istenirken yolda hayatını kaybetti. 
     Polis, olayın ardından kaçan zanlının yakalanması için çalışmalarını sürdürüyor. 
     
</TEXT>
</DOC>
