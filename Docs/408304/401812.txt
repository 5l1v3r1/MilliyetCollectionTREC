<DOC>
<DOCNO> 401812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sontur29.html </URL>
<DATE> 2005/12/08/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Arabalı vapur, balık restoranı olacak 
</HEADLINE>
<TEXT>

     Balıkesir’in Bandırma İlçe Belediye Başkanı Cemal Öztaylan, İstanbul Deniz Otobüsleri A.Ş’den İDO satın alacakları arabalı vapuru, balık restoranı ve kafeterya olarak düzenleyeceklerini bildirdi. 
     Başkan Öztaylan, AA muhabirine yaptığı açıklamada, en önemli hedeflerinden birinin, 30 milyon YTL’lik "Sahil Bandı Projesi"ni hayata geçirmek olduğunu söyledi. 
     Proje çerçevesinde, İDO’dan şehiriçi hatlarda kullanılan bir arabalı vapuru satın alarak, balık restoranı ve kafeterya olarak düzenleyeceklerini belirten Öztaylan, Bandırma Belediye Meclisi’nin bu konuda kendisine yetki verdiğini ifade etti. 
     İDO Genel Müdürü Ahmet Paksoy ile birkaç gün sonra bir araya gelerek satın alma işlemlerini yapacaklarını kaydeden Öztaylan, "İDO’dan alacağımız vapur, sahil bandı projesinin aksesuarı olacak. 
     İDO’nun uygun fiyat vermesi durumunda, ikinci bir gemi daha satın alabiliriz" diye konuştu. 
     Öztaylan, gemilerin isimlerinin ise ocak ayındaki Belediye Meclis Toplantısı’nda belirleneceğini sözlerine ekledi. 
     
</TEXT>
</DOC>
