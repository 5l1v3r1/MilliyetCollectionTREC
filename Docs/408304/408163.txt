<DOC>
<DOCNO> 408163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/spor/spo08.html </URL>
<DATE> 2005/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Memo'ya talih kuşu 
</HEADLINE>
<TEXT>


NBA'de kariyerinin en parlak dönemini yaşayan Mehmet Okur'un 2006 All Star şöleninde yer alma umudu, rakiplerinin sakatlanmasıyla iyice arttı 

METE AKTAŞ 


NBA'de bu sezon tavan yapan performansıyla dikkatleri üzerine çeken milli pivotumuz Mehmet Okur'un, NBA'de 2006 All Star karmasında yer alma şansı, oylamadaki en büyük rakiplerinin sakatlıklarıyla iyice arttı. 
19 Şubat günü Houston'da oynanacak 2006 All-Star maçı için yapılan oylamada Batı pivotları arasında aldığı 250.312 oyla Houston'lı Yao Ming'in arkasında 2. sırada yer alan Marcus Camby'nin sağ el serçe parmağındaki kırık nedeniyle ameliyat olduğu ve en az üç hafta sahalardan uzak kalacağı açıklandı. 
Tüm oyuncular arasında ve Batı pivotları arasında aldığı 729.128 oyla ilk oylama sonuçlarına göre 1. sırada bulunan Yao Ming de 19 Ocak günü sağ ayak baş parmağından ameliyat olmuş ve sahalara dönmesinin en iyi ihtimalle 6 haftayı bulacağı açıklanmıştı. Böylece All-Star oylamasında Batı pivotları arasında 99.354 oyla 3. sırada yer alan Mehmet Okur'un en güçlü iki rakibi şu an için devre dışı kalmış oldu. Eğer Ming ve Camby 19 Şubat'a kadar sahalara dönemezse Mehmet Okur'a, oylamada ilk 3 içinde kaldığı taktirde Batı Karması'nda oynama şansı doğacak. 

Detroit'in freni yok 

NBA'de Merkez Grubu lideri Detroit Pistons, Miami Heat'i 106 - 101 yenerek üst üste dokuzuncu galibiyetini aldı. Ev sahibi takımda Chauncey Billups, 30 sayı, 3 ribaund, 7 asist ile maça damgasını vurdu. Son şampiyon San Antonio Spurs, New Orleans Hornets'ı 111 - 84'lük skorla geçerken, Seattle Supersonics de deplasmanda Denver Nuggets'ı 112-105 mağlup etti. 


</TEXT>
</DOC>
