<DOC>
<DOCNO> 404607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/spor/spo11.html </URL>
<DATE> 2005/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
A şıkkı Bursaspor 0-1 
</HEADLINE>
<TEXT>


Yeşil-beyazlı takım, zirvenin iddialı ekibi Sakaryaspor'u deplasmanda tek golle devirdi, ilk yarıyı en yakın takipçisi Antalyaspor'un 9 puan önünde bitirdi. Frasineanu'nun attığı gol skoru belirledi 


İkinci Lig A Kategorisi lideri Bursaspor, olaylı maçta zirve adaylarından Sakaryaspor'u deplasmanda 1-0 yenerek, ilk yarıyı koltuğunda rahat bir şekilde kapattı. 
Maça iki taraf da hızlı başlarken, golü 10. dakikada konuk ekip buldu. Serdar'ın pasıyla solda topla buluşan Frasineanu, Ferdi'yi geçti, kaleciyle karşı karşıya kaldığı anda vuruşunu yaparak, takımını 1-0 öne geçirdi. 
İlk yarıda yeşil - beyazlı takımdan Orhan'ın bir şutu da direkten dönerken, ikinci devrede Sakaryaspor üstünlüğü ele alarak, rakip kalede gol aramaya başladı. Ancak kaleci Yavuz rakip ataklara geçit vermeyerek, mutlak golleri önledi. 
62. dakikada ev sahibi ekipten Makasi kafayı vurdu, kaleci Yavuz topu çizgide bloke etti. 
82. dakikada Bursasporlu Orhan ceza alanı içerisinde çok müsait bir pozisyonda topu auta gönderdi. 

Maçın karnesi 
HAKEMLER Orhan Erdemir, Kemal Yılmaz, Erdem Bayık 
SAKARYASPOR Recep 6 - Ferdi 5 Dk.72 Kadir 4 , Volkan 5 , Cemil 4 Dk.49 Onur 4 , Levent Dk.20 Taner 5 , Gökhan 5 , Makasi 6 , M.Bayo 5 , Aydın 5 , Fatih 7 , Murat 5 
BURSASPOR Yavuz 8 - Ömer 7 , Ünsal 6 , Miu 7 , Egemen 7 , İbrahim 7 , Orhan 7 Dk.88 Mehmet , Fransineanu 8 , Serdar 7 Dk.80 Ömer - Serkan 6 , Yunus 7 Dk.90 Mesut 
GOL Fransineanu Dk.10 
SARI KARTLAR Gökhan Sakaryaspor , Yunus, Yavuz, Frasineanu, Ünsal Bursaspor 

Fair-play ayaklar altında 

Sakarya-Bursa maçı oynanırken ve sonrasında çirkin görüntüler sahnelendi. 22. dakikada yaklaşık 500 kadar konuk taraftarın bulunduğu tribünde olay çıktı, sahaya koltuk yağdı. Polis duruma jopla müdahale edince büyük bir arbede yaşandı. Olaylar sırasında bazı taraftarlar yaralanırken, iki kişi hastaneye kaldırıldı. Bursaspor Başkanı Levent Kızıl, tribünden inerek futbolcularla birlikte taraftarları sakinleştirmeye çalıştı. Hakem Orhan Erdemir oyunu durdururken, maç olayların bitmesinin ardından 10 dakika sonra yeniden başladı. 
Karşılaşmanın ardından Sakaryasporlu taraftarlar, stat çevresinden dolaşıp, içeride bekletilen yeşil - beyazlı seyircilere taş atmaya başladı. Polis grubu dağıtmak için panzerleri de devreye soktu. Çatışma büyüyünce havaya ateş açıldı. Sokak aralarında kovalamacalar yaşandı. Bu sırada da üçü polis beş kişi yaralandı, 49'u Sakaryaspor taraftarı olmak üzere toplam 56 kişi gözaltına aldı. 

Osmaniye'de altı yaralı 
B Kategorisi 5. Grup'ta Osmaniye - Siirt maçının ardından konuk taraftarlar sahaya yabancı madde yağdırırken, duruma polis müdahale etti. Çıkan arbedede yaralanan 5 kişiden 4'ü hastaneye kaldırıldı. Siirt taraftarı Selami Türkan, içeri soktuğu bıçakla kendine zarar vereceğini söyleyerek, polisi tehdit etti. İkna çabalarının ardından polisler bu kişiyi etkisiz hale getirdi. Eli kesilen Türkan hastaneye kaldırıldı. Beş Osmaniye taraftarı da gözaltına alındı. 


</TEXT>
</DOC>
