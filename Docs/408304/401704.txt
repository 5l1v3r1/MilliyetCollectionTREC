<DOC>
<DOCNO> 401704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/soneko43.html </URL>
<DATE> 2005/12/08/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Beypiliç ile Aviagen arasında ortaklık anlaşması... 
</HEADLINE>
<TEXT>

     Beypiliç, dünyanın en büyük kümes hayvanı üreticilerinden Aviagen Ltd. ile ana damızlık üretimini Türkiye'de yapmak amacıyla ortaklık anlaşması imzaladı. 
     Beypiliç'ten yapılan açıklamaya göre, Aviagen Ltd. ile gerçekleştirilecek ortak yatırımlarla öncelikle Türkiye, önümüzdeki dönemlerdeki yatırımlarla da ihracata yönelerek Ortadoğu ülkeleri ve Türk cumhuriyetlerinin ihtiyacının karşılanması hedefleniyor. 
     Merkezi İskoçya'nın Edinburg kentinde bulunan Aviagen Ltd.'in, Avrupa ve Amerika'daki 150'yi aşkın üretim tesisine ek olarak Avrupa, Latin Amerika, Güney Afrika ve Asya'da gerçekleştirdiği ortaklıklarla dünyanın lider kümes hayvanı üreticisi konumunda bulunduğu bildirildi. 
     Beypiliç açıklamasında, dünya çapındaki dağıtım ağı ile 85 ülkedeki 250 şirketin günlük piliç ve hindi ihtiyacını karşılayan Aviagen Ltd.'in, sağlık ve hijyen konularına verdiği önem nedeniyle sıkı üretim politikaları uyguladığı kaydedildi. 
     
</TEXT>
</DOC>
