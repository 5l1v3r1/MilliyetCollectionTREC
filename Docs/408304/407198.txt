<DOC>
<DOCNO> 407198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/siyaset/axsiy01.html </URL>
<DATE> 2005/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Barış mutabakatı 
</HEADLINE>
<TEXT>


Sezer - Mübarek zirvesinden, "İstikrarsızlıklara neden olacak gelişmelerin bastırılması için mutabakat" çıktı. Mübarek, KKTC için destek isteyen Sezer'e olumlu yanıt verdi 

Utku Çakırözer - Kahire 


Cumhurbaşkanı Ahmet Necdet Sezer ile Mısır Devlet Başkanı Hüsnü Mübarek'in Kahire'de yaptıkları görüşmeden, "Ortadoğu'da istikrarsızlığa neden olabilecek gelişmelerin önlenmesi için işbirliği" kararı çıktı. Mübarek, KKTC üzerindeki izolasyonların kaldırılması konusunda destek isteyen Sezer'e de olumlu yanıt verdi. 
İki günlük çalışma ziyareti kapsamında Kahire'ye gelen Sezer, dün Mübarek tarafından askeri törenle karşılandı. İki lider arasındaki görüşmede ikili ekonomik ilişkiler ve bölgesel konular ele alındı. Eski Lübnan Başbakanı Refik Hariri suikastı nedeniyle zan altında bulunan Suriye'nin durumunun ele alındığı görüşmede, Sezer'in sorusu üzerine Mübarek, Suriye Devlet Başkanı Başar Esad'la kısa süre önce Kahire'de yaptığı görüşmeyi anlatarak, "Ben de 'uluslararası toplulukla işbirliği yap' telkininde bulundum" diye konuştu. 

Mısır ve Türkiye öncü 
Mübarek, basın toplantısında, "Bölgemizde huzur ve istikrarın korunması için yeni istikrarsızlıklara neden olabilecek gelişmelerin bastırılması konusunda işbirliği yapılmasında mutabakata vardık" dedi. Sezer de, "Türkiye ve Mısır bölgede barış ve istikrarın egemen kılınması konusunda öncü konumdadır. Ortadoğu'nun güvenlik ve istikrara kavuşturulması, gönenç bölgesine geliştirilmesi yolunda etkin çabalarımızı sürdüreceğiz" diye konuştu. 
İki lider, 9. Cumhurbaşkanı Süleyman Demirel döneminde başlatılan "yılda bir kez lider seviyesinde görüşme" geleneğinin devam etmesi konusunda mutabakat sağladı. 

Kıbrıs desteği 
Sezer, görüşmelerin baş başa yapılan bölümünde, uluslararası platformlarda Kıbrıs konusunda Rum görüşlerine yakın tavır takınan Mısır'dan KKTC için destek istedi. Sezer'in, "Kıbrıs Türklerinin siyasi ve ekonomik izolasyonunun kaldırılması yönündeki haklı taleplerine olumlu yanıt verilmesi" isteğine sıcak yaklaşan Mübarek, KKTC'ye destek sözü verdi. Mübarek, Türkiye'nin 2009 - 2010 yıllarında BM Güvenlik Konseyi'ne üyeliğine de destek vereceklerini belirtti. 

Sedat'ın mezarında dua 

Bir suikast sonucu yaşamını yitiren Atatürk hayranı eski Mısır Devlet Başkanı Enver Sedat'ın mezarını ziyaret eden Sezer, burada dua etti. 1. Dünya Savaşı'nda ölen 4 bin 500 asker anısına yapılan Türk Şehitliği'ni ziyaret eden Sezer, Osmanlı döneminde yapılan Kavalalı Mehmet Ali Paşa Camii'ni de gezdi. 


</TEXT>
</DOC>
