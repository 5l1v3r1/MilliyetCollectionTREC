<DOC>
<DOCNO> 401612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sondun05.html </URL>
<DATE> 2005/12/08/ </DATE>
<TIME> 07.55 </TIME>
<AUTHOR>  </AUTHOR>
<HEADLINE>
Miami Havaalanında vurulan kişinin terörist olmadığı ortaya çıktı 
</HEADLINE>
<TEXT>

     American Airlines'ın aktarma için ABD’nin Miami kentine inen uçağının bir yolcusu, uçaktaki hava güvenlik görevlisi tarafından vuruldu. 
     Ulusal güvenlik departmanı söz konusu kişinin öldüğünü bildirdi. 44 yaşında ABD vatandaşı olduğu belirtilen erkek yolcunun şüpheli davranışlar sergilemesi ve çantasında bomba ihtimali üzerine vurulduğu belirtildi. 
     American Airlines'ın 180'e yakın yolcu taşıyan Boeing 757 tipi uçağı Kolombiya'nın Medellin kentinden, Amerika Birleşik Devletleri'nin Orlando kentine gitmek üzere havalandı. 
     Aktarma için Miami'ye inen uçaktaki erkek bir yolcunun şüpheli ve tehditkar davranışlar sergilemesi üzerine, uçaktaki hava güvenlik görevlisi harekete geçti. 
     Yetkililerin verdiği bilgiye göre, çantasında bomba olduğunu söyleyen yolcu uçağı havaalanına bağlayan körüğe doğru koştu. 
     Uyarılara uymayan şüpheli yolcu burada güvenlik görevlisi tarafından vuruldu. 
     ABD Ulusal güvenlik departmanı, 44 yaşında ABD vatandaşı olan kişinin öldüğünü açıkladı. 
     
     TERÖRİST OLMADIĞI ANLAŞILDI 

     ABD'nin Uluslararası Havalimanı'nda vurularak öldürülen kişinin terörist olmadığı ortaya çıktı. 
     Amerikan televizyonları olayı ''trajedi'' olarak nitelendirirken, bu kişinin yanındaki eşinin, ''Kocamın psikolojik rahatsızlığı var, ilaçlarını alamadı'' diye bağırdığı, ancak polislerin ateş açmasını önleyemediği belirtildi. 
     44 yaşındaki Amerikan vatandaşının bagajında ve daha sonra aranan uçakta bomba bulunamamıştı. 
     ABD'de 11 Eylül terörist saldırılarının ardından bazı ticari uçuşlarda sivil giyimli ve silahlı polis görevlileri yolcu gibi davranarak seyahat ediyor. Bu polislerin, gerekli gördükleri anda herhangi bir kişiyi vurarak öldürme yetkisi bulunuyor. 
     Miami'deki olaysa, 11 Eylül'den sonra uçaklardaki sivil polislerin ateş açtığı ilk vaka niteliğini taşıyor. 
     
</TEXT>
</DOC>
