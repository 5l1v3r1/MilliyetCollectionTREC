<DOC>
<DOCNO> 406157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/guncel/agun.html </URL>
<DATE> 2005/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kubilay koalisyonu 
</HEADLINE>
<TEXT>


Devrim şehidi Kubilay 5 bin kişinin katıldığı törenle anıldı. Bu yıl MHP'nin de il başkanlığı düzeyinde yer aldığı törene Ülkü Ocakları'ndan da katılım oldu 

EZELHAN ÜSTÜNKAYA İzmir, ELİF DEMİRCİ DHA 

İzmir'in Menemen ilçesinde Asteğmen Hasan Fehmi Kubilay'ın şehit edilişinin 75. yıldönümü nedeniyle düzenlenen törene yaklaşık 5 bin kişi katılarak saygı duruşunda bulundu. 
Garnizon Komutanlığı, Menemen Kaymakamlığı ve Menemen Belediye Başkanlığı'nın ortaklaşa düzenlediği törende CHP Genel Başkanı Deniz Baykal'ın yanı sıra Vali Oğuz Kağan Köksal, Ege Ordu Komutanı Orgeneral Fethi Remzi Tuncel, Güney Deniz Saha Komutanı Oramiral Alev Gümüşoğlu, İzmir Büyükşehir Belediye Başkanı Aziz Kocaoğlu, CHP'li 20 milletvekili, Şişli Belediye Başkanı Mustafa Sarıgül ile Halkın Yükselişi Partisi Genel Başkanı Yaşar Nuri Öztürk de hazır bulundu. 

5. kuşak Kubilay da törendeydi 
MHP de bu yılki törenlerde il başkanı düzeyinde yer alırken, Ülkü Ocakları'ndan da katılım oldu. Törende Kubilay'ın gelinleri Müzeyyen ve Aysel Kubilay, torunları Mustafa ile Kemal Kubilay ve torununun torunu Aktuğ Kubilay da hazır bulundu. 
"Laiklik ve Demokrasi Yürüyüşü" için Menemen Tren Garı'nda toplanan yaklaşık 5 bin kişi ellerinde Türk ve parti bayraklarıyla 09.30'da 1.5 kilometrelik askeri bölge olan Yıldıztepe'ye doğru yürüyüşe geçti. Parti otobüsüyle İzmir'den Menemen'e gelen Baykal da yürüyüşün bir kısmına yetişebildi. 

Şahin'den tek anons 
Menemen'in CHP'li Belediye Başkanı Tahir Şahin'in törende İzmir'in tüm CHP'li ilçe belediye başkanları bulunmasına rağmen sadece Sarıgül'ü selamlaması dikkat çekti. 
Topçu Binbaşı Özkan "Kubilay. 75. kez tekrar huzurunda söz veriyoruz. Koruduğun bu emanete yönelik her türlü tehlikeyi bertaraf edeceğiz" diye konuştu. 

Pankartı kaldırttı 
Adnan Menderes Havaalanı'nda partililerce karşılanan Baykal, "G vur İzmir'e hoş geldiniz" yazılı pankartı kaldırttı. Baykal, "İzmir işgal edildiğinde Damat Ferit Paşa kabinesi adliye nazırının 'hükümet programına uygundur', şeyhülislam da 'Kuvayı Milliyeciler, g vurdur, peşine düşmeyin' diyordu. İzmir, ulusal kimliğimizin en temel dayanaklarından biridir. Ben İzmir'e sahip çıkmaya değil, İzmir'in yanında olduğumu ortaya koymak için geldim" dedi. 



</TEXT>
</DOC>
