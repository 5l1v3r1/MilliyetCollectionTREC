<DOC>
<DOCNO> 405682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/soneko35.html </URL>
<DATE> 2005/12/22/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Serdengeçti 2006'da enflasyonun hedefle tutarlı olması amaçlanacak 
</HEADLINE>
<TEXT>

     Merkez Bankası Başkanı Süreyya Serdengeçti, 2006 yılında enflasyonun hedefin altında kalmasından ziyade hedefle tutarlı olmasının amaçlanacağını bildirdi. 
     Serdengeçti, Türkiye Bankalar Birliği'nin TBB dün basına kapalı olarak düzenlediği toplantıda ''Enflasyon Hedeflemesi Rejiminin Genel Çerçevesi ve 2006 Yılında Para ve Döviz Kuru Politikası'' başlıklı bir sunum yaptı. Sunum, TBB'nin sitesinde yer aldı. 
     Sunumunda, enflasyon hedeflemesi rejimine değinerek 2002-2005 yılları arasında kaydedilen gelişmeleri anlatan Serdengeçti, para politikası aktarım mekanizmasının giderek güçlendiğini ve Merkez Bankası'nın bağımsızlığı konusunda uygulamada önemli mesafe alındığını vurguladı. 
     2002-2004 yılları arasında enflasyonun hedeflerin altında kaldığını, 2005 yılında da hedef civarında gerçekleşeceğinin öngörüldüğünü kaydeden Serdengeçti, bunun kronik enflasyondan fiyat istikrarına giden yolda kabul edilebilir bir durum olduğuna dikkat çekti. 
     Süreyya Serdengeçti, ''Ancak, 2006 yılında bu durum değişecektir. Enflasyonun, hedefin altında kalmasından ziyade hedefle tutarlı olması amaçlanacaktır. Hedeften aşağı ya da yukarı yönlü sapmalar aynı şekilde değerlendirilecektir. Hedefin belirgin olarak altında kalınması, belirgin olarak üstünde kalınması kadar önem taşıyacak ve nedenleri kamuoyuna açıklanacaktır'' diye konuştu. 
     
     ''SAPMALAR GÖRÜLECEĞİ BELİRLENİRSE HEDEF DEĞİŞTİRİLİR'' 
     Merkez Bankası Başkanı Serdengeçti, enflasyon hedeflemesinde nokta hedefin TÜFE gibi kapsamlı bir endeksle ölçüldüğünü, para politikasının denetimi dışında petrol fiyatları, uluslararası likidite koşulları, dolaylı vergi ve kamu fiyat ayarlamaları, yapısal düzenlemeler, tarımsal ürün fiyatlarındaki ani hareketler nedeniyle bunun oynaklık gösterebileceğini ifade etti. 
     Serdengeçti, ''Merkez Bankası'nın, gerçekleşen enflasyonun nokta hedeften en ufak bir sapma bile göstermeyeceği taahhüdünü vermesi mümkün değildir. Ancak bu durum hesap vermeme anlamına gelmemektedir'' dedi. 
     Enflasyon hedeflemesinde sapmaların tespitine yönelik mekanizma olarak belirsizlik aralığı oluşturulduğunu belirten Serdengeçti, bu aralığın geçici dışsal şoklar karşısında makro ekonomik dalgalanmaların en aza indirilebilmesi açısından nokta hedefin etrafında bir referans olduğunu ve 2006 yılında belirsizlik aralığının her iki yönde 2 puan olarak belirlendiğini bildirdi. 
     Süreyya Serdengeçti, şunları kaydetti 
     ''Olağanüstü gelişmeler hariç hedeflerin değiştirilmemesi esastır. Para politikasının denetimi dışındaki unsurlar nedeniyle, hedeften çok büyük ve uzun süreli sapmalar görüleceğinin belirlenmesi ve orta vadeli hedeflerin anlamsız kalması durumunda hedef değiştirilecektir. Yeni hedef, yasa gereği hükümet ile beraber belirlenecektir. Geçici şoklar ise enflasyon hedeflerini değil, kısa vadeli tahminleri değiştirecektir. Bu durumda ekonomik birimler için referans alınması gereken değer, kısa vadede enflasyon tahminleri, orta vadede enflasyon hedefidir.'' 
     
     ''IMF GÖZDEN GEÇİRMELERİ İÇİN PATİKA'' 
     Enflasyon hedeflemesindeki IMF şartlılığına da değinen Serdengeçti, program şartlılığının para politikasının 3 aylık dönemlere odaklandığı anlamına gelmediğini, IMF ile gözden geçirmelerde kullanılmak üzere her yılın başında yıl sonu hedefi ile tutarlı bir patika oluşturulacağını kaydetti. 
     Serdengeçti, enflasyon gerçekleşmelerinde 3 aylık dönemler itibariyle bu patikadan sapma 1 puan ise gözden geçirmelerde IMF teknik elemanlarıyla görüşüleceğini, 2 puan ise program şartlılığı ihlal edilmiş olduğundan alınması gereken önlemlerin açıklanacağını ve bunun IMF'ye de sunulacağını belirtti. 
     Merkez Bankası Başkanı Serdengeçti, yıl sonu hedefi ile tutarlı patikanın 2006 yılı Mart, Haziran, Eylül ve Aralık ayları için hesaplandığını, bunun Niyet Mektubu'nda yer aldığını ve 2007 yılı patikasının 2006 yılı sonunda oluşturulacağını bildirdi. 
     
     ''DÖVİZ KURU, BİR PARA POLİTİKASI ARACI DEĞİL'' 
     Serdengeçti, ''Para Politikası Kurulu, artık tavsiye veren konumdan karar alıcı konuma geçecektir'' dedi. 
     2006 yılında döviz kuru politikasını bugüne kadar uygulanan dalgalı kur rejimi çerçevesinde sürdürüleceğini belirten Serdengeçti, ''Döviz kuru, bir para politikası aracı değildir. Merkez Bankası'nın herhangi bir döviz kuru hedefi, taahhüdü yoktur'' diye konuştu. 
     Sadece döviz alım ihaleleri ile 22 Aralık 2004 - 19 Aralık 2005 döneminde toplam 7.5 milyar ABD Doları alındığını, 242 ihale ve her ihale başına ortalama 31 milyon ABD Doları alım yapıldığını belirten Serdengeçti, 2005 yılında 6 kez doğrudan alım ihalesi gerçekleştirildiğini kaydetti. 
     Süreyya Serdengeçti, ''2006 yılında da, döviz arzının yüksek seyredeceği öngörülerek döviz alım ihalelerine devam edilecektir. Döviz likiditesinde olağanüstü farklılaşmalar görülmedikçe, bu programda değişikliğe gidilmeyecektir. Döviz piyasasında derinliğin kaybolması, aşırı oynaklık ve sağlıksız fiyat oluşumlarında ihalelere önceden kamuoyuna duyurularak ara verilebilecektir'' dedi. 
     
     ''KUR RİSKİ, BELİRSİZLİK DEĞİL YÖNETİLEBİLİR RİSKTİR'' 
     Döviz arz ve talebini belirleyen asıl unsurlara da işaret eden Serdengeçti, ''Ayrıca dalgalı döviz kuru rejiminde kur riskinin piyasada olduğu göz ardı edilmemelidir. Kur riski, bir belirsizlik değil yönetilebilir bir risktir. Ekonomik birimlerin, bu riski etkin bir şekilde yönetebilecek mekanizmaları oluşturmaları gerekmektedir'' diye konuştu. 
     Serdengeçti, Merkez Bankası'nın döviz ve efektif piyasalarındaki aracılık işlemlerinin 26 Aralık'ta sona ereceğini, 15 Aralık 2005 itibariyle likidite fazlasının 6.4 milyar YTL düzeyinde olduğunu ifade etti. 
     2006 yılında da piyasadaki likidite fazlasının devam etmesi ve Merkez Bankası'nın borçlanma faizlerinin gösterge niteliğini sürdürmesi olasılığının daha yüksek olduğunu belirten Serdengeçti, Bankalararası Para Piyasası'nda 2 Ocak 2006'dan itibaren borç verme faiz oranının 1 puan düşürülerek borçlanma borç verme faiz aralığının 3 puana indirileceğini kaydetti. 
     Süreyya Serdengeçti, YTL faizlerinin önemli ölçüde düştüğü dikkate alınarak ve gecelik vadede olası oynaklığı önlemek amacıyla teknik faiz değişiklikleri yapılacağını, 1 haftalık vadelerde borçlanma faizinin 2 Ocak 2006'dan itibaren ilan edilmeyeceğini bildirdi. 
     Merkez Bankası Başkanı Serdengeçti, kalıcı likidite sıkışıklığı halinde Merkez Bankası'nın İMKB Repo-Ters Repo Pazarı'ndaki işlemlerine, önceden duyurarak son vereceğini ve likidite yönetimini diğer merkez bankalarında olduğu gibi kendi bünyesinde gerçekleştireceğini kaydetti. 
     Serdengeçti, Merkez Bankası'nın, finansal piyasaların istikrarını ve gelişmesini fiyat istikrarına ilişkin politikaların etkin yürütülebilmesi için destekleyici amaç olarak gördüğünü dile getirerek, ''Bankacılık sisteminin de, risk yönetim ilkelerine dikkat etmesi gerekmektedir'' dedi. 
     
</TEXT>
</DOC>
