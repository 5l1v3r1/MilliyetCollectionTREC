<DOC>
<DOCNO> 407262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sondun04.html </URL>
<DATE> 2005/12/28/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
İsrailli generalden tehdit Gerekirse Suriye'deki hedefleri vururuz 
</HEADLINE>
<TEXT>

     İsrail ordusu, Lübnan üzerinden ülkesine roket saldırılarına müsamaha göstermeyeceğini ve misilleme yapacağını açıklayarak, gerekirse Suriye'deki hedefleri vurmaktan da kaçınmayacağını ima etti. 
     İsrail ordusu kuzey bölge komutanı Tümgeneral Udi Adam, bugün ordu radyosuna yaptığı açıklamada, Lübnan üzerinden İsrail'e karşı roket saldırılarının günlük rutin haline gelmesine göz yummayacaklarını belirtti. 
     Tümgeneral Adam, bu açıklamasını, Lübnan topraklarından İsrail'in Kiryat Şmona kasabasını hedef alan ve Katyuşa roketi ile düzenlenen saldırının bir kaç saat sonrasında yaptı. İsrail bu saldırıya derhal misilleme yaparak, Güney Lübnan'daki bir Filistin eğitim kampını vurdu. 
     Tümgeneral Adam, misillemelerinin şimdilik yeterli olduğunu belirterek, ''eğer yeniden saldırı olursa yerimizde oturmayacağız'' dedi. 
     Tümgeneral Adam, son saldırıyı Filistin Halk Kurtuluş Cephesi militanlarının düzenlediğini ve Suriye ile İran'ın, bu grubun arkasındaki ülkeler olduğunu söyledi. 
     İsrailli general, ''Suriye'nin desteklediği grupların saldırıları sonrasında geçmişte olduğu gibi Suriye'deki noktaların da vurulup vurulmayacağı'' sorusuna olumsuz karşılık vermedi ve ülkesinin, uygun misilleme hakkının bulunduğunu belirtti. 
     
</TEXT>
</DOC>
