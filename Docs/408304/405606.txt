<DOC>
<DOCNO> 405606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sondun05.html </URL>
<DATE> 2005/12/22/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Alman kadınlar dertli Daha iyi eğitim ama daha az maaş 
</HEADLINE>
<TEXT>

     Almanya’da kadınların, erkeklere göre daha iyi eğitim almış olmalarına rağmen, çalışma hayatında daha az gelir elde ettikleri saptandı. 
     Hans Bökler Vakfı Ekonomi ve Sosyal Bilimler Enstitüsü, "Kadın Verileri 2005" raporunu açıkladı. Rapor, Almanya’daki kadınların, erkeklere göre daha iyi eğitim almış olmalarına rağmen, çalışma hayatında daha az gelir elde ettiklerini gösteriyor. 
     Almanya’da çalışma hayatındaki kadınların oranının artma eğiliminde olmasına rağmen, erkeklerle kıyaslandıklarında hala geri sıralarda yer aldıkları "Kadın Verileri 2005" raporunda net bir şekilde görülüyor. 
     Deutsche Welle’ye göre, Berlin’de açıklanan rapor, kadınların elde ettikleri gelirin de, erkeklerin gerisinde kaldığını teyit etti. Alman Hans Bökler Vakfı’nın raporuna göre, Batı Almanya’daki işyerlerinde kadınlar, erkeklere kıyasla yüzde 23 oranında daha az maaş alıyor. Bu fark, ülkenin doğusunda ise yüzde 10 düzeyinde bulunuyor. 
     Erkek ve kadınlar arasındaki maaş farkının daha çok alt pozisyonlarda azaldığı belirtilen araştırma raporuna göre erkekler, daha çok üst kademelerde görev almaları nedeniyle kadınlara büyük fark atıyor. 
     Öte yandan, kadınların istihdamdaki yerini etkileyen faktörlerin başında çocuk geliyor. Raporda yer alan verilere göre bu durum, son yıllarda ilk çocuk doğurma yaşının giderek yükselmesine neden oldu. 
     
</TEXT>
</DOC>
