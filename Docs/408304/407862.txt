<DOC>
<DOCNO> 407862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/yazar/altan.html </URL>
<DATE> 2005/12/30/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Çevirdiğimiz komedi filminde, "akıl" yasak, "kurnazlık" özgür... 
</HEADLINE>
<TEXT>


Avrupa Birliği-Türkiye Karma Parlamento Komisyonu Eşbaşkanı Joost Lagendijk Türkiye Cumhuriyeti'nin de AB'ye girmesini isteye dursun... 
Türkiye'nin AB'ye girmesinden önce, kendisinin Türkiye hapishanelerine girme olasılığı belirdi... 
Ne demek "gelişmekte" olan bir ülkeyi, "gelişmiş"lik düzeyine çıkarmak için akılcı saptamalar yaparak, akılcı alternatifler üstünde durmak .. 
Hazine'den geçinmeliler takımının "devlet" sayıldığı bir ülkede "gelişmişlik" aynı avantajları sağlar mı, Hazine'den geçinmeyenlere karşı "devlet"i temsil ettiklerini iddia eden makam sahiplerine 

Bir kez bizim Hazine'den geçinmeliler takımının, dil uzatmayı yasakladığı "tabu"larla, üstüne kuşku gölgesi düşürmeyi cezalandırdığı "dogma"lar vardır. 
Kimse son 80 yılda iç ve dış geziler için, Hazine'den kaç yüz milyar dolarlık harcırah ödenmiş olduğunu sorgulayamaz... 
Ulusal çıkarlarımız, sorgulanmamasını gerektiriyor çünkü. 

Ancak ulusal çıkarlarımıza karşı olan hainler dil uzatmaya yeltenirler vatanını, milletini, bayrağını, devletini düşünme uğrunda, kanının son damlasına kadar kendilerini feda etmeye hazır olanların gösterdikleri çabalara... 
Bir Türk cihana bedeldir, kim tersini söyleyebilir ki bunun 

Türkiye AB'ye girmeden önce, Joost Lagendijk Türkiye'de girsen içeri de görsün gününü... 
Ulan biz horozluğunu ettiğimiz kümesi, kolay kolay kaptırır mıyız Kopenhag kriterlerinin değnekçilerine 
O kümes, bizim kümes içinde dilediğimiz gibi eşinir, dilediğimiz gibi öteriz. Bağımsızlık denir buna hey, bağımsızlık... Sadece Washington'la stratejik dostluğumuzun gerektirdiği dayanışmalarla, dış borç alımları hariç... 

"Gelişmiş" olmak ne demek gelişmiş olmak Gelişmiş olacağız diye, vaz mı geçeceğiz iç ve dış düşmanlara karşı ülkeyi savunmaktan 

İkide birde Sarıkamış faciasını gündeme getirmenin anlamı ne Neresi bunun vatanseverlik 
Neresi vatanseverlik, her kar yağışında 3000 köy yolunun kapandığını, ikide birde gözlere sokup durmanın 
Sultan Reşat dönemindeki sorunların bazılarını, "onlar geçmişte kaldı" diye pas geçersin bazılarının kurcalanmasını da, "Türklüğe hakaret" gerekçesiyle yasaklarsın, olup biter. 

"Kurnazlık"la "akıl"ın boğaz boğaza gelmesi yüzünden midir, Türkiye'nin kirli ülkeler listesinde bayrak koşturması 
Her yerde bulunur birkaç çürük elma... 
Birkaç çürük elma için, devleti yıpratmak mıdır vatanseverlik, ey yüce Türk milleti 

Kaldı ki devleti yönetmekle sorumlu olanlar geçim ve saltanatlarını kurnazlık sayesinde sağlarlar. 
Alın ABD Başkanı Bush'u, örneğin... 
Akılcı bir saydamlığın mı adamı kendisi, soruyoruz 

"Newsweek" dergisi yılın en büyük yalancısı ilan etti Başkan Bush'u, öyle değil mi 
Washington'la stratejik dostluk gereği, hemen göndermemiz gerekir yeni TCK'daki 301-305'inci maddelerin metinlerini Başkan'a... 

Başkan Bush, ABD'yi küçük düşürmekten ve üstelik dışarıda da sattıkları dergileriyle para kazanmaktan, şöyle enselerinden tutup içeri tıksın Newsweek'çileri de, görsünler günlerini... 

Ne demek bir devlet başkanını yılın en büyük yalancısı ilan etmek 
Neresi vatanseverlik bunun 
Yoksa ABD de mi, AB'ye girme ve Kopenhag kriterlerini uygulama yolunda 
Şimdiden haber verelim, vallahi paramparça olur ABD ne Washington'da Beyaz Saray kalır, ne de bayrağında o kadar yıldız... 

Gönlümüzde uyuyan aslan, aslında AB üyelerinin temsilcileri Türkiye'ye geldikçe, hepsini teker teker içeri tıkmak... 
Size ne ulan Susurluk'ta olup bitenlerin, nerelere kadar uzandığından size ne Şemdinli'de olup bitenlerin, insan haklarıyla uyuşup uyuşmadığını araştırmaktan 
Şöyle masaya yumruğu vurduğunda, AB'nin yüreği ağzına gelir mi, gelmez mi görürüz. 

Mehmet Barlas, yahut Can Dündar, yahut Mehmet Ocaktan, yahut TÜSİAD Türkiye AB üyesi olduğunda, Hazine'den geçinmeliler kesiminden kimlerin neler kaybedeceğinin dökümünü bir yapmaya kalksın da, kaç bucakmış dünya anlasın. 
Türkiye'nin ihtiyacı yok ne yazara, ne çizere, ne ozana, ne evrensel sanat şöhretine... 
İhtiyacı olsa, içeri mi tıkılırdı onca kalem ve düşünce adamı 
Vatanını, milletini, devletini, bayrağını, tarihini, toprağını severek rahatça geçinenlerin yanında mesleğini severek geçinenler de geçinsin. Kimse bir şey diyor mu ki onlara herkes demokrasiden yana... 

Sadece hiçbir vatandaş dil uzatmasın "ulusal çıkarları" düşünenlere... 
Ulusal çıkarları düşünenler olmasa, bireylerin "yaşam kalitesi" açısından Türkiye 177 ülke arasında, 93'üncü basamakta olmaz, sonuncu basamakta olurdu... 
Bu da böyle biline... 

Enseyi karartmayın şayet beyin buzlanmışlığına uğramadıysanız ve de kahkaha atmasını unutmadıysanız... 
Dışişleri Bakanı ve Başbakan Yardımcısı Abdullah Gül'ün soyadı bile, bunu öneriyor laftan anlayanlara 
- Gül... 
Hem de kahkahalarla... 



</TEXT>
</DOC>
