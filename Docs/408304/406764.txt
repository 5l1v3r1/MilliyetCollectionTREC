<DOC>
<DOCNO> 406764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sontur13.html </URL>
<DATE> 2005/12/26/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Deve güreşlerinde fotoğraf çektirme kavgası 3 yaralı 
</HEADLINE>
<TEXT>

     
     Yılmaz ÖLMEZ SÖKE Aydın , DHA 
     
AYDIN'ın Söke İlçesi'nde düzenlenen deve güreşi şenliklerinde deveyle fotoğraf çektirmek isteyen kişiler arasında çıkan kavgada 3 kişi yaralandı. 
     Deve güreşi arenasındaki alkollü izleyiciler deveyle fotoğraf çektirme sırasında tartışmaya başladı. Küfürlü tartışma kısa sürede gruplar arasında kavgaya dönüştü. Müdahale eden jandarma, kavgayı ayırmakta güçlük çekince havaya ateş açtı. Jandarmanın müdahalesiyle daha fazla büyümeden önlenen kavgada 3 kişi hafif şekilde yaralandı. Yaralılar deve güreş alanında hazır bekleyen ambulansta ayakta tedavi edildi. Kavganın ardından jandarmanın uyarısı ile halk alanı terk etti. 
     Söke'deki deve güreşlerine öğle saatlerinde de jandarmanın sahte rakı baskını damgasını vurmuştu. Sahte rakı soruşturmasının da sürdürüldüğü belirtildi. 
     
</TEXT>
</DOC>
