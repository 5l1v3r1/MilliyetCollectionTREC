<DOC>
<DOCNO> 403406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sonsiy14.html </URL>
<DATE> 2005/12/14/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Bahçeli Kendini Kürt olarak niteleyenleri terörle özdeşleştirmek yanlış 
</HEADLINE>
<TEXT>

     MHP Genel Başkanı Devlet Bahçeli, bölücü terörün Kürt sorunu olarak görülmesini yanlış bulduklarını belirterek, "Kendisini Kürt olarak niteleyen kişileri de bölücü terörle özdeşleştirmek çok yanlıştır" dedi. 
     Bahçeli, medya kuruluşları temsilcilerine Sheraton Oteli’nde kahvaltı verdi, sorularını yanıtladı. 
     Devlet Bahçeli, yaptığı konuşmada, Türkiye Cumhuriyeti’nin, kazanımlarının, kişi ve kurumların acımasızca eleştirildiğini ve ülkenin bir dönüm noktasına getirilmeye çalışıldığını söyledi. 
     Türkiye’nin çeşitli güçler tarafından önü belirsiz bir karanlığa doğru sürüklendiğini savunan Bahçeli, atılan tüm adımların önceden planlandığını, halkın bilmesi gereken konuların örtüldüğünü ve ülkenin bir çıkmaza doğru ilerlediğini ileri sürdü. 
     Bir gazetecinin, "alt-üst kimlik ve çimento" konusunu nasıl değerlendirdiğini sorması üzerine Bahçeli, Başbakan Recep Tayyip Erdoğan’ın "hazırlıksız ve çok konuşan bir şahsiyet olarak dikkat çektiğini", konuşmalarında bir tutarlılık göstermediğini ve sözleri tartışıldığı zaman ise "kıvrak bir zekayla Ben bunu demedim, şunu dedim diye konuştuğunu" söyledi. Bugüne kadar yönetime gelen siyasilerin konuyla ilgili kavramları kullanırken son derece seçici olduklarını ifade eden Bahçeli, daha önce hiç bir siyasetçinin bölücü terörü, Kürt sorunu olarak görmediğini belirtti. 
     Eruh’ta 1984 yılındaki bir baskınla oluşan bölücü terörün ülkeye sosyal ve ekonomik anlamda çok büyük yük getirdiğine işaret eden Bahçeli, Başbakan Erdoğan’ın sözleri üzerine tartışmaya açılan alt-üst kimlik konusu ile ilgili olarak, "Bu sözlerin fikri mülkiyet hakkı Erdoğan’a mı yoksa İmralı’daki caniye mi aittir " dedi. 
     Bahçeli, bölücü terörü Kürt sorunu olarak görmeyi yanlış bulduklarını, kendisini Kürt olarak niteleyen kişileri de bölücü terörle özdeşleştirmenin çok yanlış olduğuna işaret etti. 
     
     ANAYASA DEĞİŞİKLİĞİ 

     Bahçeli, "Türk devletine vatandaşlık bağı ile bağlı olan herkes Türk’tür" ifadesinin yer aldığı Anayasa’nın 66. maddesinin değiştirilmesi yönünde tartışmalar yapıldığını anımsatan ve değerlendirmesini soran bir gazeteciye, Anayasa’nın 66. maddesinin değiştirilemeyeceğini söyledi. 
     Söz konusu maddeyi değiştirebilmek için Anayasa’nın 1, 2 ve 3. 
     maddelerinin de değiştirilmesi gerektiğini, ancak bunun mümkün olmadığını anımsatan Bahçeli, "Bu durumda yeni Anayasa nasıl yazılacak Türkiye çok toplumlu, iki milletli, iki resmi dilli bir ülke mi olacak, yoksa Irak’taki federal devlet gibi bir yapı mı olacak Yoksa aşama aşama bağımsız Kürdistan devleti mi kurulacak" diye konuştu. 
     
     "KIRMIZI ÇİZGİLER" PASPAS OLDU 

     Bahçeli, Türkiye’nin Irak’ın toprak bütünlüğü konusunda çok hassas olduğunu anımsatarak, tüm hassasiyetlere rağmen "kırmızı çizgilerin paspas olduğunu" ifade etti. 
     Irak’ın üçe bölünme arifesinde olduğuna işaret eden Bahçeli, seçimden sonra siyasi yapının nasıl olacağı, Kürt federal bölgesinin gelecekteki durumunun, ABD ordusunun bölgeden çekilmesinin ardından yaşanacak gelişmelerin belirsizliğini koruduğunu, ancak hükümetin bu gelişmelere uygun politikalar üretemediğini kaydetti. 
     Irak’ta federal bir Kürt devleti kurulduğunu, ancak bağımsızlık ilanını ertelediğine işaret eden Bahçeli, "ABD kontrolünde bağımsız konferans düzenliyorlar. Dört bölgede Kürtler yaşıyor deniyor. Irak’ta kuruldu. Suriye, İran ve Türkiye’de de böyle bir devlet kurulabilir mi, tartışılıyor" dedi. 
     
     TOPRAK KAYBI 

     MHP Genel Başkanı Devlet Bahçeli, 1. Dünya Savaşı başlarken 4 milyon kilometre kare toprağı bulunan ülkenin, savaşın sonunda 3 milyon 200 bin kilometre kare toprağını kaybettiğini anımsatarak, Misak-i Milli sınırlarını benimsemiş Türkiye’nin artık toprak kaybına tahammülü olmadığını ifade etti. 
     Bahçeli, "Aradan geçen 82 yılda toprak miktarı aynı kalırken nüfus 11.5 milyondan, 70 milyona yükseldi. Şimdi bizden toprak istenmekte, nüfusun da başkalaştırılması isteniyor, ne kum tanesinden vazgeçeriz ne de insanımızdan" dedi. 
     
     FBI VE CIA ZİYARETLERİ 

     Bir gazetecinin, FBI ve CIA başkanlarının Türkiye’ye yaptıkları ziyareti nasıl değerlendirdiğini sorması üzerine Bahçeli, ziyaretlerin Kuzey Irak ile ilgisinin bulunduğunu ifade etti. 
     ABD’nin "bir şey vereceği zaman davet, bir şey isteyeceği zaman ise ziyaret ettiğini" kaydeden Bahçeli, hükümetin ise ne yaptığını bilmez bir halde olayları izlediğini savundu. 
     Türkiye’de bir bilgi karartması. bilgi kirlenmesi olduğunu ileri süren MHP Lideri Bahçeli, ziyaretlerde Türkiye’nin Kuzey Irak’a yönelik politikasını değiştirmesinin istendiğini ifade etti. 
     ABD’nin işgalinin ardından Peşmergelerin Kerkük’teki nüfus ve tapu kayıtlarını imha etmesinin çok önemli olduğunu vurgulayan Bahçeli, Barzani’nin İngiltere’yi ziyaretinde takım elbise, ABD Başkanı Bush’u ziyaretinde Peşmerge kıyafetleri giymesinin de anlamlı olduğunu söyledi. Bahçeli, "Burada anlatılmak istenen ne idi. ABD Başkanı, Barzani’ye Başkan hitabıyla ne ifade etmeye çalışıyor. Bundan sonra böyle anlaşılacaktır dünya kamuoyuna ve özellikle Türkiye’ye bu mesaj verilmeye çalışılmaktadır" diye konuştu. 
     Bahçeli, "Güneydoğu Anadolu’da Barzani etkileşimi ortada. Irak’da Kürt devleti kuruldu, bunu biz de yapabilir miyiz denilebilir" dedi. 
     Bahçeli, basın mensuplarına Sheraton Oteli’nde verdiği kahvaltıda, bir soru üzerine, 90’lı yıllardan itibaren terörle mücadelede askeri değil, siyasi çözüm önerileri yapıldığını, çeşitli siyasi partilerin ve sivil toplum kuruluşlarının Güneydoğu raporu hazırladıklarını, Terör örgütünün elebaşının yakalanmasının ardından da AB sürecinde Kopenhag kriterleri ile "ana dilde eğitim ve azınlık gibi dayatmalar" yaşandığını anımsatarak, objektif olarak bakıldığı zaman bütün yaşananların iskambil kağıtları gibi birbiriyle örtüşür halde olduğunu vurguladı. 
     "Kuzey Irak’la iyi komşuluk ilişkileri kuralım" düşüncesine katılmadığını belirten Bahçeli, Güneydoğu Anadolu bölgesinde, bazı grupların Barzani’nin etkisi altında olduğunu ifade ederek, bu grupların, Irak’da Kürt devleti kuruldu, bunu biz de yapabilir miyiz diyebileceği uyarısında bulundu. 
     
     TERÖR ÖRGÜTÜ SİYASALLAŞTIRILIYOR 

     MHP Genel Başkanı Bahçeli, Irak’taki siyasal gelişmeler ile Türkiye’de gelişmelerin paralellik gösterdiğini ifade ederek, Türkiye’nin, sınırları dışındaki "PKK artıklarını" temizleme konusunda çaba sarf ettiğini, ancak Türkiye’de "bölücü terörün Demokratik Toplum Partisi adı altında siyasallaştırılmaya çalışıldığını" söyledi. 
     Bahçeli, Erbil’de bağımsız Kürt konferansı düzenlendiği günlerde, Diyarbakır’da da Kürt dili kongresi yapıldığına dikkati çekti. 
     Bahçeli, "Örtülü bir şekilde büyük Kürdistan devleti şekillendirilmeye çalışılıyor, bunu görmemezlikten gelemeyiz... Bugün Türkiye’de bölünmeye yönelik faaliyetler genel kabul görür hale dönüştürülmüş durumdadır" dedi. 
     Çok ciddi bir terörle mücadele programı ortaya konulmasını ve "bölücü terörün acımasızca kökünün kazınmasını" isteyen Bahçeli, "Barış elçileri aracılığıyla ile ateşkes... Türkiye Cumhuriyeti devleti ile muhatap edin, şunu edin, bunu edin maskaralıklarından da Türkiye kurtulmalıdır" diye konuştu. 
     
     ANNESİ İLE KÜRTÇE, EŞİ İLE TÜRKÇE 

     Konuşmasında, Türkiye’de karşılıklı evliliklerden dolayı çok yakın akrabalıklar kurulduğunu anımsatan Bahçeli, Türkün de Kürdün de barış içerisinde yaşaması gerektiğini ve mozaik kavramına ihtiyaç olmadığını ifade etti. 
     Bahçeli, "Türkiye’de çok yakın akrabalıklar kurulmuştur, annesi ile Kürtçe, eşi ile Türkçe konuşan milyonlara insan var. Bunların da çocukları var. Başbakan’a göre bunları mozaiğin neresine oturtacağız. 
     Sayın Başbakan diyor ki Ben Gürcüyüm, hanımefendi Arap hangi mozaiğin hangi ülkesini sen temsil ediyorsun. Türkiye Cumhuriyeti devleti sana bir başbakanlık tahsis etmiş bu kimlik sana yetmiyor mu ki mozaikte yerine yer arıyorsun" dedi. 
     
     KANDİL DAĞINDA BİR GECE 

     Bahçeli, bir gazetecinin, ABD işgali altında bulunan Irak’a, Kürdistan devletinin kurulmaması için Türkiye’nin müdahale edecek bir güce sahip olup olmadığını sorması üzerine, Türkiye devletinin ülke bütünlüğünü tehdit edecek her türlü unsura karşı çok üstün gücü olan bir ülke olduğunu belirterek, Türkiye’nin bölünmez bir bütün olarak milli devlet anlayışıyla yoluna devam edeceğini söyledi. 
     Bahçeli, "Gerekiyorsa Kandil Dağı’nda bir gece görünmekte yarar vardır denilebilir eğer o noktaya gelinmişse" diye konuştu. 
     Bahçeli, başka bir soru üzerine, muhtemel bir seçimde partisinin tek başına iktidarı hedeflediğini ve koalisyon yaparak seçime girmeyeceğini bildirdi. 
     Devlet Bahçeli, şunları kaydetti 
     "AKP’nin yaptığı tahribat bizi felakete götürecektir, durdurulması gerekiyor. Herhangi bir devletçiğe, federal yapıya, alt kimlik üst kimlik zırvalarına son vermek açısından, Cumhuriyetin kazanımlarını, niteliklerini koruyarak, 21. yılında özellikle Cumhuriyetin 100. yıldönümü olan 2023 vizyonu ile lider bir ülke olmayı hedefleyen bir siyasi parti olarak böyle bir göreve talibiz. 
     Verirseniz yapmaya hazırız, vermezseniz millet iradesidir saygı duyarız." AK Parti’nin yaptığı tahribatın, ancak tek başına iktidarla giderilebileceğini ifade eden Bahçeli, "Konya’ya gittiğimde, AKP’ye 16 milletvekilinin 14’ünü verdiniz. Şimdi tahribatın giderilmesini 
     istiyorsanız, bize de 14 milletvekili verin diyeceğim" diye konuştu. 
     
</TEXT>
</DOC>
