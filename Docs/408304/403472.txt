<DOC>
<DOCNO> 403472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sontur22.html </URL>
<DATE> 2005/12/14/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Van'a gelen CHP heyeti bazı vatandaşlar tarafından protesto edildi 
</HEADLINE>
<TEXT>

     Yüzüncü Yıl Üniversitesi YYÜ Rektörü Prof. Dr. Yücel Aşkın’ın duruşmasını izlemek üzere Van’a gelen 7 kişilik CHP heyeti, bazı vatandaşlar tarafından protesto edildi. 
     Prof. Dr. Aşkın’ın duruşması için sabah saatlerinde Van’a gelen ve adliye sarayına giden CHP Genel Sekreter Yardımcısı Mehmet Sevigen başkanlığındaki 7 kişilik CHP heyeti, adliye sarayı çıkışında 15-20 kişilik bir grubun protestosuyla karşılaştı. 
     Protestocular, heyete, "Bu tür işlerle uğraşmayın. Gidin Üniversiteyi bataktan çıkarın. Burada ne işiniz var" diyerek tepki gösterdiler. 
     SHP Van İl Başkanı Cemal Şen ise protestoculara tepki gösterdi ve grubun dağılmasını istedi. 
     Gazetecilerin, "Vatandaşların protestosunu nasıl değerlendiriyorsunuz" sorusu üzerine Sevigen, "Bunlar vatandaş değil, vatandaşların protestosu söz konusu değil" dedi. 
     CHP heyeti, daha sonra araçlara binerek adliye sarayından ayrıldı. 
     
</TEXT>
</DOC>
