<DOC>
<DOCNO> 405656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/soneko09.html </URL>
<DATE> 2005/12/22/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Dünyaya hamsi ve palamut ihraç ediyoruz... 
</HEADLINE>
<TEXT>

     Murat Kaban AA 

Türkiye'nin son 10 yılda hamsi ve palamut ihracatından 126 milyon 34 bin dolar gelir elde ettiği bildirildi. 
     Doğu Karadeniz İhracatçılar Birliği DKİB Genel Sekreteri İdris Çevik, AA muhabirine yaptığı açıklamada, Türkiye'de deniz ve iç sulardan elde edilen su ürünlerinin önemli ihraç kalemleri arasında yer aldığını belirtti. 
     Türkiye'nin 30'u aşkın ülkeye hamsi ve palamut ihraç ettiğini, bu ülkeler arasında Almanya, Fransa, İtalya, Japonya, ABD ve Yunanistan'ın ilk sıralarda yer aldığını ifade eden Çevik, ''Türkiye 1996 ile 2005 yılının Ekim ayına kadar geçen süreçte 20 bin 741 ton hamsi ihracatı karşılığı 77 milyon 665 bin dolar, 18 bin 22 ton palamut ihracatı karşılığı ise 48 milyon 369 bin dolar gelir elde etti. Hamsinin 2 bin 658, palamudun ise 92 tonu Trabzon'dan ihraç edilirken, karşılığında toplam 2 milyon 575 bin dolar döviz girdisi sağlandı'' dedi. 
     Hamsi ihracatında en verimli sezonun hem miktar hem de değer bazında 3 bin 587 ton ve karşılığında 11 milyon 42 bin dolarla geçen yıl, palamut ihracatında ise miktar bazında 5 bin 263 ton ile 2002'de, değer bazında 12 milyon 520 bin dolarla 2003'de yaşandığını dile getiren Çevik, ''Türkiye 3 tarafı denizlerle çevrili olmasına ve önemli iç su potansiyelleri bulunmasına rağmen, su ürünleri ihracatında istenen seviyede değildir. AB standartlarına uygun, hijyenik şartlar altında şoklanan su ürünlerinin büyük bölümü AB ülkelerine ihraç ediliyor. Potansiyele rağmen elde edilen ürün miktarı ve depolama konusunda yaşanan sorunlar, su ürünleri ihracatındaki en önemli etkenler arasında yer alıyor'' diye konuştu. 
     Çevik, Türkiye'nin 2003'deki su ürünleri ihracatının 37 bin 600 ton, karşılığında elde edilen gelirin 1 milyon 1 bin dolar, ithalatının ise 52 bin 852 ton, ödenen paranın 33 milyon 384 bin dolar olduğunu, 2002 yılı itibarıyla Türkiye'nin su ürünleri ihracatında ilk sırayı İtalya'nın aldığını, bunu Japonya, Yunanistan, Fransa ve Hollanda'nın izlediğini kaydetti. 
     
</TEXT>
</DOC>
