<DOC>
<DOCNO> 402401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/ekonomi/aeko.html </URL>
<DATE> 2005/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir uçağı almaya, 9'u vekil, tam 56 kişi gitti 
</HEADLINE>
<TEXT>


THY'nin Boeing'ten aldığı 23 uçağın ilkinin teslim alma törenine 9'u milletvekili, 2'si Özelleştirme İdaresi'nden olmak üzere tam 56 kişi gitti. Kalabalık heyet, Boeing yetkililerini bile şaşırttı 

EVRİM ERGİN Seattle 

Türk Hava Yolları'nın THY Boeing firmasına sipariş verdiği 23 Boeing 737 uçağından ilkini teslim almak üzere ABD'nin Seattle kentine giden heyette 9'u milletvekili olmak üzere tam 56 kişi vardı. Parlementerler, 'KİT Komisyonu' üyesi oldukları ve THY'nin denetimini yaptıkları için, iki Özelleştirme İdaresi mensubu ise, 'THY'nin özelleştirme kapsamında olduğu' gerekçesi ile heyete katıldı. 

Denetçilere davet 
Boeing'ten alınan toplam 23 uçağın ilkinin teslim töreni için giden heyetin kalabalığı, Boeing yetkililerini bile şaşırttı. Şaşkınlığını gizlemeyen bazı Boeing çalışanları, 'ilk kez bir teslim töreninde parlamenterlerin geldiğini' belirttiler. 
Törene davet edilen milletvekillerinin ise KİT Komisyonu üyeleri oldukları için davet edildikleri, Özelleştirme İdaresi'nden de iki yetkilinin de THY'nin 'özelleştirme kapsamında olması' gerekçesi ile heyete katıldıkları öğrenildi. Teslim törenine THY'den de Genel Müdür Temel Kotil'in yanı sıra ayrıca iki genel müdür yardımcısı da katıldı. 

Kurayla belirlendi 
Heyette yer alan milletvekillerinin 35 kişilik komisyonda kurayla belirlendiği ve THY'nin davetlisi oldukları için harcırah almadıkları öğrenildi. Törene katılan vekillerin isimleri şöyle Nurettin Canikli AKP-Giresun , Ünal Kacır AKP - İstanbul , Eyüp Ayar AKP-Kocaeli , Ahmet Yeni AKP-Samsun , Fahrettin Poyraz AKP - Bilecik , Sedat Pekel CHP-Balıkesir , Erol Tınaztepe CHP - Erzincan , İbrahim Çakmak AKP-Tokat ve Emin Koç CHP - Yozgat . Teslim alınan uçak, İstanbul'a gelmek üzere dün yola çıktı. 

Lale motifi koyduruldu THY'nin teslim aldığı yeni Boeing 737 800 model uçağa 'Gaziantep' isminin verileceği öğrenildi. Halen RJ 100 tipi olan Gaziantep uçağı filodan çıkarılıyor 
Bu arada teslim alınan uçağa lale motifi de eklendi. Bu uçakla birlikte bundan sonra THY'nin yeni dış boyamasında lale motifi de kullanılacak. 

Anahtar teslimi Boeing firmasının 737 Pazarlama ve Satış Başkanı Martin Bentrott da, THY'nin İstanbul'daki tesislerini gezdiğini, çok etkileyici ve başarılı bulduğunu anlatarak, şirketin büyüme planının başarılı olacağına inandıklarını ve bunu desteklediklerini söyledi. 
Konuşmaların ardından Kotil ve Bentrott, uçağın teslimine ilişkin tutanağı imzaladılar. Bentrott, daha sonra uçağın temsili anahtarını Kotil'e, Kotil de Kaptan Pilot Muzaffer Özacar'a verdi. 

'THY filosunda 66 Boeing olacak' Boeing Tesisleri'nde düzenlenen törende konuşan THY Genel Müdürü Temel Kotil, THY'nin 12 milyonun üzerinde yolcusuyla dış hatlarda 79, iç hatlarda 28 noktaya ulaşarak dünyanın ilk 10 havacılık şirketi arasına girdiğini belirtti. Kotil, şöyle konuştu 
"Filoya diğer alınanlarla birlikte 59 yeni uçak katılıyor. Uçuş noktalarını 24 yeni dış hat ilavesiyle toplam 131'e çıkarıyoruz. 66 uçaklık bir boeing filosuna sahip olacağız. THY'nin yalnızca filosunu yenilemiyor iç dizaynından dış tasarımlarına, kabin içi memurlarından kabinlerde kullanılan materyallere, ikramdan yolcularına sunduğu hizmet kalitesine kadar her kalemi ayrı ayrı yenileyerek son teknolojiyi müşterilerine sunuyor. Boeing 737-800 tipi uçaklardan toplam 23 adet alınacak. 15'i 2006 yılı sonuna kadar, 8'i ise 2008 yılında teslim alınacak." 


</TEXT>
</DOC>
