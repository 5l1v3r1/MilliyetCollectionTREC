<DOC>
<DOCNO> 400001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sonsiy08.html </URL>
<DATE> 2005/12/02/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
AKP'den "Başbakanla akşam yemeği" ödüllü bilgi yarışması 
</HEADLINE>
<TEXT>

     AKP, Temmuz 2005 tarihinde yürürlüğe giren "Özürlüler Kanunu"nun daha iyi anlaşılmasını sağlamak amacıyla Özürlüler Günü’nde tüm illerde "Özürlüler Yasası Bilgi Yarışması" düzenleyecek. Yarışmada Türkiye birincisi olacak grup, ödül olarak Başbakan Recep Tayyip Erdoğan’la bir akşam yemeğinde biraraya gelecek. 
     AKP Genel Başkan Yardımcısı Nükhet Hotar Göksel yaptığı açıklamada, Özürlüler Yasası’nın toplum tarafından daha iyi anlaşılması amacıyla, Türkiye genelinde Özürlüler Günü’nde "Özürlüler Yasası Bilgi Yarışması" düzenleyeceklerini bildirdi. 
     Göksel, yarışmanın Türkiye genelinde yapılacağını belirtirken, AKP Genel Merkez ve Başbakanlık Özürlüler İdaresi çalışanları dışındaki herkesin yarışmaya katılabileceğini belirtti. 
     
     ÖDÜL, ERDOĞAN’LA YEMEK 
     Yarışmada, katılımcılara Özürlüler Kanunu’nda yer alan maddeler ve yapılan yeni düzenlemelere ilişkin soruların yöneltileceğini ifade eden Göksel, "Bu soruları başarıyla cevaplandıran yarışmacı grup, il birincisi olacak. İl birincisi olan gruplar, daha sonra belirlenecek olan bir tarihte, bölge birinciliği için yarışacak. Bu etabı da başarıyla tamamlayan yarışmacı gruplar, üçüncü etapta Türkiye birinciliği için yarışacak" dedi. 
     İl ve bölge birincisi olan yarışmacılara çeşitli hediyelerin verileceğini belirten Göksel, Türkiye birincisi olan yarışmacı grubun, Başbakan Recep Tayyip Erdoğan’la bir yemekte biraraya gelme hakkı kazanacağını kaydetti. 
     
</TEXT>
</DOC>
