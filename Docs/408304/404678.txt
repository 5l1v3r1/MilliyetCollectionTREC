<DOC>
<DOCNO> 404678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sondun44.html </URL>
<DATE> 2005/12/19/ </DATE>
<TIME> 22.35 </TIME>
<AUTHOR>  </AUTHOR>
<HEADLINE>
Kerkükte gerilim hattı ve içme suyu şebekesine sabotaj düzenlendi 
</HEADLINE>
<TEXT>

     Kerkük bölgesinde bugün iki yüksek gerilim hattı direği ile bir içme suyu hattına dinamitle sabotaj düzenlendiği bildirildi. 
     Kerkük Elektrik Şirketi Müdürü Yalçın Mehdi, ''Teröristler, Kerkük Beyci otoyolundaki yüksek gerilim hatlarını taşıyan iki elektrik direğini dinamitledi'' dedi. Mehdi, onarım çalışmalarının başladığını belirtti. 
     Bu arada, Kerkük Su Şirketi Müdürü Abdülkadir Zankane, kimliği belirlenemeyen kişilerin bir içme suyu hattını dinamitlediğini, hatta beş ayrı patlayıcı daha bulduklarını ve etkisiz hale getirdiklerini kaydetti. 
     Öte yandan görgü tanıkları, Bağdat'ın kuzey kesiminde içinde 12 kişinin bulunduğu bir minibüse düzenlenen silahlı saldırı sonucu dört kadının öldüğünü, 2 yaşındaki bir kız çocuğu ile üç kadının da yaralandığını, saldırganların kaçtığını bildirdi. 
     
</TEXT>
</DOC>
