<DOC>
<DOCNO> 404517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/son/sonsiy02.html </URL>
<DATE> 2005/01/01/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Erdoğan, Bartın'da davul zurna ile karşılandı... 
</HEADLINE>
<TEXT>

     Başbakan Recep Tayyip Erdoğan, karayolu ile Safranbolu'dan Bartın'a geldi. 
     Eşi Emine Erdoğan, Devlet Bakanı Ali Babacan ve eşi Zeynep Babacan ile yola çıkan Başbakan Erdoğan, Safranbolu'dan Bartın'a gelirken yolda bazı köy ve beldelerde durdu. 
     Ulupınar köyünde vatandaşlar Başbakan Erdoğan'a yolun kenarında pankartlarla karşıladılar. Ulupınar köyünde vatandaşlar, Başbakan Erdoğan'dan 1995'te özelleştirilince batan bir çok köylünün çalıştığı kereste fabrikanın yeniden açılmasını talep ettiler. Erdoğan'da köylülere, ''Hayat boyu iş diye bir garanti yok, senin işyerin olsa yanında çalışanlara ömürboyu iş garantisi verir misin '' diye sordu. 
     Başbakan Erdoğan, Bartın ilinin Ulus ilçesine bağlı Abdipaşa beldesinde de yolun kenarında davul zurna ile karşılandı. Başbakan Erdoğan'da burada vatandaşların bir kısmı ile tokalaşarak sohbet etti. Vatandaşlar, Başbakan Erdoğan'a yoğun sevgi gösterisinde bulundu. Bir vatandaş Başbakan Erdoğan'a, ''Bir selamınız bile yetiyor'' diyerek Erdoğan'ın Bartın'a giderken beldelerinde durmasındaki memnuniyetini dile getirdi. 
     Başbakan Erdoğan ve eşi Emine Erdoğan kucaklarına aldıkları kız çocuklarını severek öptüler. 
     Partili kadınlar Emine Erdoğan ve Zeynep Babacan'a çiçek verdiler. 
     
</TEXT>
</DOC>
