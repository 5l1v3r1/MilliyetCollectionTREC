<DOC>
<DOCNO> 406080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sontur13.html </URL>
<DATE> 2005/12/23/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
15 yaşındaki öğrenci kalp krizi geçirdi 
</HEADLINE>
<TEXT>

     
     Soner KOCAER ANTALYA, DHA 
     
ANTALYA'da lise birinci sınıf öğrencisi 15 yaşındaki Yakup Göktepe, ders sırasında kalp krizi geçirdi. Öğretmenleri ve arkadaşlarının çağırdığı ambulansla hastaneye kaldırılan liseli gencin durumunun ciddiyetini koruduğu açıklandı. 
     Hızır Reis Ticaret Meslek Lisesi birinci sınıf öğrencisi Yakup Göktepe, bugün öğlen saatlerinde derste fenalaştı. Sıraların arasından yere yığılan gencin yardımına, sınıf arkadaşları ve öğretmenleri koştu. Öğretmen ve öğrenciler fenalık geçiren Göktepe için ambulans çağırdı. Kısa sürede okula gelen 112 Acil Yardım ekipleri, Yakup Göktepe'yi alarak Antalya Devlet Hastanesi Acil Servisi'ne götürdü. Burada tedaviye alınan gencin kalp krizi geçirdiği belirlendi. 
     Göktepe kardiyoloji servisinde tedaviye alınırken, sağlık durumunun ciddiyetini koruduğu açıklandı. 
     
</TEXT>
</DOC>
