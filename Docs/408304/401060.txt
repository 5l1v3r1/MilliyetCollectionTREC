<DOC>
<DOCNO> 401060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sonsiy16.html </URL>
<DATE> 2005/12/06/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Dışişleri Irak'ın bütünlüğü dünya barışı için vazgeçilmez 
</HEADLINE>
<TEXT>

     Dışişleri Bakanlığı Sözcüsü Namık Tan, Türkiye’nin "halkı ve komşularıyla barışık, siyasi birlik ve toprak bütünlüğü sağlam, uluslararası toplumla uyumlu ve demokratik bir Irak’ın bölge ve dünya barışı için vazgeçilmez olduğuna inandığını" kaydetti. 
     Tan, yaptığı yazılı açıklamada, bir gazetenin Dışişleri Bakanı ve Başbakan Yardımcısı Abdullah Gül’ün Irak’a ilişkin bir mülakatına istinaden attığı başlığın yanlış değerlendirmelere neden olabileceğine dikkat çekti. Tan’ın, gazete haberi ve Türkiye’nin Irak politikasına ilişkin açıklaması şöyle 
     "Bugünkü ’The New Anatolian’ gazetesinde, Sayın Bakanımızla yapılan bir mülakata istinaden yer alan haberin ’Irak’ın bölünmesi bizi korkutmaz A Division of Iraq wouldn’t frighten us ’ şeklindeki başlığı, kamuoyumuzda yanlış değerlendirmelere ve istifhama yol açabilecek mahiyettedir. Bu bağlamda haberin başlığı muhtevasıyla ciddi çelişki içindedir. 
     Sayın Bakanımızın konuyla ilgili kapsamlı değerlendirmelerinin, yanlış seçilmiş bu haber başlığı çerçevesinde, adeta Türkiye’nin Irak’ın bölünmesine bigane kalacağı izlenimini yaratacak şekilde yansıtılarak zihinlerin bulandırılmaya çalışılmasını büyük bir talihsizlik olarak değerlendiriyoruz. 
     Sayın Bakanımızın, Irak’ın toprak bütünlüğünün ve siyasi birliğinin gerek bölge gerek dünya barışı açısından taşıdığı öneme her vesileyle yaptıkları vurgu kamuoyumuzun malumudur. Nitekim, söz konusu mülakatta Sayın Bakanımız esas itibariyle bu hususu bir kez daha güçlü bir şekilde teyit etmişlerdir. 
     Türkiye, Irak’ın bölünmesine yol açacak her türlü politika, görüş, söylem ve tasavvura karşı olduğunu ve bunun bölgede çok ciddi sonuçları olabilecek bir kaosa sebep olacağını başından beri her zaman vurgulayagelmiştir." 
     
</TEXT>
</DOC>
