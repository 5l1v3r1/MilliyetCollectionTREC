<DOC>
<DOCNO> 404849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sonyas05.html </URL>
<DATE> 2005/12/19/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Güneş Sistemi'nin sınırlarını zorluyor 
</HEADLINE>
<TEXT>

     cnntürk.com 

Neptün'den iki kat uzakta, güneş etrafında eğik bir yörüngeyle dönen bir cisim tespit edildi. Buffy adı verilen cisim, bilim adamlarını Güneş Sistemi'nin sınırları konusunda şüpheye düşürdü. 
     Uluslararası Astronomi Birliği IAU tarafından resmi olarak '2004 XR 190' olarak adalandırılan cisim güneşe, dünya ile güneş arasındaki mesafeden 58, Neptün ile güneş arasındaki mesafeden de iki kat daha uzakta bulunuyor. 
     Fransa, Kanada ve ABD'den bilim adamları Buffy'yi, güneşe olan uzaklığının bu kadar fazla olması nedeniyle Kuiper Kuşağı cismi olarak tanımlıyor, ancak Buffy tek başına seyahat ediyor. 
     
     Kuiper Kuşağı 
     Küçük gök cisimlerinden oluşan Kuiper Kuşağı, erken dönemlerde güneşten kopan uzay cisimlerini barındıran bir halka olarak tanımlanıyor. Bu cisimler, güneşe 30-50 astronomik birim astronomical unit uzaktaki yürüngelerde bulunuyor. 
     Dünyanın güneşe olan uzaklığı, yaklaşık 150 milyon kilometre bir astronomik birim olarak kabul ediliyor. Mars'ın güneşe uzaklığı 1.5, Jüpiter'in uzaklığı 5.2 ve Neptün'ün uzaklığı da 30 astronomik birim. 
     
     Neptün'le yakın temas 
     Kuiper Kuşağı'nda, 1992'den bu yana sürekli olarak küçük cisimler keşfediliyor. Şu ana kadar yaklaşık bin cisim keşfedilen bu kuşakta, çapı 100 kilometreden büyük en az 70 bin gökcismi olduğu sanılıyor. 
     Gezegenler ve Güneş Sistemi'ndeki diğer nesnelerle aynı düzlemde hareket eden Kuiper Kuşağı nesnelerinin eliptik yörüngeleri bulunuyor ve yörüngelerinin bazı bölümlerinde Neptün'e çok yaklaşıyor. 
     
     Sedna'ya kardeş geldi 
     Buffy'nin, Kuiper Kuşağı nesneleriyle 47 derecelik açı oluşturacak eğimde bulunan ve neredeyse tam bir daire olan yörüngesi, güneşe 52 astronomik birimden fazla yaklaşmıyor. Bazı bölümlerde ise uzaklığı 62 astronomik birime kadar çıkıyor. 
     Güneşe 50 astronomik birimden fazla yaklaşmayan bir diğer nesne ise Sedna. Sedna, güneşe ortalama 76 astronomik birim uzakta bulunuyor ve eliptik yörüngesi nedeniyle bazı bölümlerde uzaklığı 900 astronomik birime kadar çıkıyor. 
     
</TEXT>
</DOC>
