<DOC>
<DOCNO> 408003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sonsiy24.html </URL>
<DATE> 2005/12/30/ </DATE>
<TIME> 22.50 </TIME>
<AUTHOR>  </AUTHOR>
<HEADLINE>
Papadopulos Kıbrız görüşmelerinde yeni bir başarısızlık felaket olabilir 
</HEADLINE>
<TEXT>

     Kıbrıs Rum yönetimi lideri Tasos Papadopulos, Kıbrıs sorununda yeni bir başarısızlığın Kıbrıs Rum tarafı için yıkıcı sonuçları olabileceğini söyledi. 
     Papadopulos, Birleşmiş Milletler BM Genel Sekreteri Kofi Annan'ın da Kıbrıs sorununun kapsamlı çözümü için yeni bir girişimin önceden iyi hazırlanması gerektiği görüşünü paylaştığını belirtti. 
     Rum haber ajansına göre, Papadopulos, yaptığı açıklamada, ''BM Genel Sekreteri çabalarına devam ediyor ve bizim, yeni bir girişimin iyi hazırlanması gerektiği tutumumuzu kabul ediyor, çünkü iyi hazırlık olmadan başlayan bir diyalogda yeni bir başarısızlığın, en azından bizim tarafımız için, çok kötü, hatta yıkıcı sonuçları olacaktır'' dedi. 
     Tasos Papadopulos, ''2006'da iyi niyet ruhu içinde yapılacak yapıcı yeni bir diyaloğun başlaması için uygun koşulların oluşması'' ümidini dile getirdi. 
     Ledra Sokağı'nda Lokmacı Kapısı'nın KKTC ile Güney Kıbrıs arasında karşılıklı geçişlere açılması konusundaki bir soruya karşılık Papadopulos, Rum hükümetinin, sadece Türk tarafının yaptığı üst geçidi değil, aynı zamanda askeri nöbet kulübelerini simgeleyen diğer binaları da kabul etmesinin asla söz konusu olmayacağını söyledi. 
     BM Genel Sekreteri'nin Kıbrıs Özel Temsilcisi ve Zbigneiew Wlosowicz ile bugün yaptığı görüşmeyle ilgili bir soruyu da yanıtlayan Papadopulos, Wlosowicz'e uzun yıllardır Kıbrıs'taki hizmeti boyunca mükemmel işbirliğinden dolayı teşekkürlerini ilettiğini belirtti. 
     
</TEXT>
</DOC>
