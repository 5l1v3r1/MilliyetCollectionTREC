<DOC>
<DOCNO> 403929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sondun02.html </URL>
<DATE> 2005/12/16/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
ABD'de dondurucu soğuk hayatı felç etti 
</HEADLINE>
<TEXT>

     ABD'nin Georgia, Kuzey ve Güney Carolina eyaletlerini etkisi altına alan dondurucu soğuk, hayatı felç etti. 
     Soğuklar yüzünden 450 bin eve elektrik verilemezken, buzlanma yüzünden trafiğin aksadığı, okulların tatil edildiği ve şu ana kadar bir kişinin hayatını kaybettiği bildirildi. 
     Buzlanmanın kendileri için kar yağışından daha büyük bir tehlike olduğunu söyleyen bölgedeki elektrik dağıtıcısı Duke Power şirketinin sözcüsü Lucinda Trew, ağaçlarda oluşan buzların elektrik nakil hatlarına düşerek elektrik kesintilerine yol açtığını kaydetti. 
     Bu arada, Kuzey Carolina'nın Kannapolis şehrinde 30 metre yüksekliğindeki bir ağacın buz tutarak devrilmesi sonucu 58 yaşındaki David Ralph Jones'un oturma odasının yerle bir olduğu ve olay sırasında koltuğunda oturmakta olan Jones'un hayatını kaybettiği ifade edildi. 
     Bölgede dondurucu soğukların bugün de devam etmesi bekleniyor. 
     
</TEXT>
</DOC>
