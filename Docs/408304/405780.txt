<DOC>
<DOCNO> 405780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sontur17.html </URL>
<DATE> 2005/12/22/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Dondurucu soğuğun ardındaki dram 
</HEADLINE>
<TEXT>

     İZMİR DHA 

      İzmir'in Buca İlçesinde, önceki gece eksi bir dereceye kadar düşen havada, donarak ölen Mehmet Oktay Gülmeriçliler'in, ölümünün ardından bir dram ortaya çıktı. 
     Tepecik Motor Meslek Lisesi Motor Bölümü'nü bitiren Mehmet Oktay Gülmeriçliler'in Bisan ve BMC gibi büyük fabrikalarda motor teknikeri olarak çalıştığı, son olarak çalıştığı Tekel'in sigara fabrikasındaki işinden ise alkol bağımlılığı nedeniyle çıkartıldığı belirlendi. 
     İşten çıkartılmasının ardından kendini daha çok alkole veren Oktay Gülmeriçliler, 2 oğlu ve eşini bırakarak evi terk etti. 17 yıl boyunca sokaklarda yaşadı. Dün geceki dondurucu soğuk ise, ölümü oldu. Gülmeriçliler cesedi, çevredekiler tarafından Şirinyer Semti, Akdoğan Caddesi, Hipodrom Otobüs Durakları'nda bulundu. 
     Gülmeriçliler'in 4 kardeşinden biri olan Tülay Boydak, Alkol uğruna herşeyini kaybetti. 13 yıl önce karısından boşandı. Çocuklarından ayrı kaldı. Ne yaptıysak eve dönmedi. Huzurevine ve çeşitli hastanelere yatırmak için çok uğraştık. Ancak, alkol kullanıyor’ diye kabul etmediler. Zaman zaman bize gelirdi. Ancak eve girmezdi. İçeriye girdiği zaman bunalırdı. Kapalı yerleri ise hiç sevmezdi. Biraz para verirdik, giderdi'' dedi. 
     Gülmeriçlerin cenazesi, Şirinyer Semti'ndeki Laleli Camii'nde ikindi vakti kılınan cenaze namazının ardından Buca Mezarlığı'nda toprağa verildi. 
     
</TEXT>
</DOC>
