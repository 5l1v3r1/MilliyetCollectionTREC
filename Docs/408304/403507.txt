<DOC>
<DOCNO> 403507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sonyas11.html </URL>
<DATE> 2005/12/14/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Her yıl doğan 3 çocuktan 1'inin nüfus kaydı yok 
</HEADLINE>
<TEXT>

     BM Çocuklara Yardım Fonu UNICEF , dünyada her yıl doğan 150 milyon çocuğun üçte birinin nüfus kaydının dahi tutulmadığını bildirdi. 
     ''Gözükmeyen Mahrumlar'' adlı UNICEF'in yıllık raporunda, nüfusa geçirilmeyen çocuk sayısının her yıl 50 milyon olduğunu ve giderek arttığı vurgulanıyor. İngiliz Reuters haber ajansı, ''En muhtaç milyonlarca çocuk doğdukları ülkenin hükümetinin radarında bir zerre, bir bip sesi bile değil'' diyor. 
     Reuters'a açıklamada bulunan UNICEF raporunun hazırlayıcısı David Anthony, ''Çocukların en kötü yollardan istismarının nüfus kaydı olmadığı için kolaylaştığını, çocukları kötü amaçları için kullananlara verilecek cezaların da bu yüzden yerine getirilemediğini acı hakikat olarak nakletti. 
     Çocuk kaçakçılarının nüfus kaydı olmadan çok daha rahat hareket edebildiklerini vurgulayan David Anthony'nin raporunda, ''Seks ticaretine ve köle işçi olarak çalıştırma yollarına sokulan çocuk sayısının yılda 7,5 milyon olduğunu, sırf seks ticaretine sokulanların sayısının 1 milyon 800 bin olduğunu, yılda toplam 5 milyon 700 bin çocuğun köle olarak çalıştırıldığını, 1 milyon 200 bin çocuğun her yıl kaçakçılarca kaçırıldığı'' anlatılıyor. 
     UNICEF Çocuk Esirgeme Dairesi'nin Müdürü Karin Langren, ''Dünyada istismar edilen çocuk sayısı çok yüksek. Her sorunu birkaç kanaldan ele almamız gerekiyor'' dedi. AIDS yetimleri ve öksüzleriyle çok erken yaşta evliliğe zorlanan çocuk sayısısın çok yüksek olduğunu, toplum dışına itilenlerin, sokağa düşen ve bir daha bir yerde görünmeyen çocuk sayısının ürkütücü boyutta olduğunu vurgulayan UNICEF Başkanı Ann Veneman, ''UNICEF'in bu vahim raporunun kamuoyunda büyük öfke yaratması gerekiyor'' dedi. 
     Çocukların seks ticaretinde kullanılmasının büyük boyutlu olduğunu bildiren UNICEF Başkanı Veneman, ''Ucuz uçak biletleri ve internet, kalkınmış ülkelerin müşterilerine çocukların seks köleliği için rahat yollar açıyor'' dedi. 
     Ann Veneman şunu vurguladı 
     ''Çocukların cinsel istismarına zengin ülkeler zemin hazırlıyor, en çok talep onlardan geliyor.'' ''Çocuk kaçakçılığı trafiği tüm dünyanın sorunu. Gelişen veya yoksul ülke sorunu değil'' diyen Veneman toplumun her kesimine görevler düştüğünü söyledi. 
     
     'SİVİL TOPLUM ÖRGÜTLERİNE BÜYÜK GÖREVLER DÜŞÜYOR' 
     ''Her ülkenin hükümetinin sorunu değil bu. Bu ciddi sorun, her devletin yasasını yalnız kendi nüfusu için uygulamasıyla varlığını sürdürüyor. Tüm dünya yurttaşlarına, sivil toplum örgütlerine büyük görevler düşüyor'' diyen Veneman, ''Birçok ülkede bu sorunu çözmek için çok cesur önlemlerin alınması gerektiğini'' vurguladı. 
     Veneman'la birlikte UNICEF esirgeme kurumu başkanı Langren, şunu söyledi ''Eğer devletler AIDS-HIV'de olduğu gibi bu soruna el atarsa çözüm yoluna girilir.'' 
     
</TEXT>
</DOC>
