<DOC>
<DOCNO> 400333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/son/sonyas09.html </URL>
<DATE> 2005/12/03/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Hiperaktif çocuklara bant... 
</HEADLINE>
<TEXT>

     ABD'de bir bilim komitesi, çocuklarda hiperaktivitenin tedavisi için üretilen deri üstü bandın satışından yana görüş belirtti. 
     Komite, Gıda ve İlaç Dairesi'ne FDA , Amerikan ve İngiliz şirketlerince üretilen Daytrana adlı bandın satışına izin vermesini tavsiye etti. 
     FDA doktorlarından Robert Levin, klinik deneylerin ilaçlı bandın yan etkilere yol açtığını gösterdiğini rapor etmiş, bunlar da FDA'nın internet sitesinde yayınlanmıştı. Ancak aynı doktor, dün bilim komitesi önünde raporunu değiştirdi ve bandın, güvenli olduğu ve piyasaya sürülebileceği yolunda görüş belirtti. Komite de bunun üzerine bandı tavsiye kararı aldı. 
     FDA belgelerinde, bandın iştah kaybı, migren, uykusuzluk, bulantı ve cilt tahrişine yol açtığı belirtiliyordu. 
     Bant, hiperaktiviteye karşı yazılan Concerta adlı ilaç gibi metilfenidat içeriyor. Bu madde, merkezi sinir sistemini etkiliyor. 
     Cilde yapıştırılan bant, Amerikan Noven ve İngiliz Shire PLC ilaç gruplarınca geliştirildi. Üreticilere göre, 6 ila 12 yaşındaki çocuklara verilen bant, 9 saat etkili oluyor. 
     FDA, bağımsız uzmanlar komitesinin her tavsiyesine uymak zorunda olmasa da bu tür tavsiyelere genellikle birkaç hafta içinde uyuyor. 
     
</TEXT>
</DOC>
