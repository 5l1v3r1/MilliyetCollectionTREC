<DOC>
<DOCNO> 400171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/spor/axspo03.html </URL>
<DATE> 2005/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Herkesin sevgilisi 
</HEADLINE>
<TEXT>


Galatasaray camiasının sevilen ismi Abdürrahim Albayrak, Milliyet'e önemli açıklamalar yaptı. Mart ayındaki kongre öncesi başkan adaylarından teklifler alan başarılı işadamı, "Bütün gücüyle çalışacak, çok güvendiğim bir ekiple yola çıkacağım" ifadesini kullandı 

ERHAN TELLİ 


Galatasaray'da kongre rüzgarlarının erken esmeye başladığı şu günlerde başkanlığa adaylığını koymayı planlayan tüm isimlerin listelerinde görmek istediği bir kişi var Abdürrahim Albayrak... Mehmet Cansun'un başkanlığı döneminde futbol şubesi sorumluluğu görevini başarıyla yürüten, sarı - kırmızılı taraftarların sevgilisi, futbolcuların yakın dostu, rakip takım taraftarlarınca bile sevilen Albayrak, Milliyet'in sorularına samimi yanıtlar verdi. İşte Abdürrahim Albayrak'ın gelecek planları, gönlündeki başkan adayları, Özhan Canaydın ve Eric Gerets hakkındaki çarpıcı yorumları... 
"Birçok adaydan teklif aldığım doğru. Ama henüz kararımı vermedim. Galatasaray için tüm gücüyle çalışacak, inandığım, güvendiğim bir ekiple yola çıkacağım. Kulübüme hizmet etmek istiyorum. İçeriden olur, dışarıdan olur fark etmez. Ben Galatasaray için çaycı da olurum, yine hizmet ederim. Burada önemli olan ben değilim. Abdürrahim Albayrak'ı, Abdürrahim Albayrak yapan, Galatasaray Kulübü'dür. O yüzden kişiler üzerinde durmak yersiz." 

"Tek liste oluşmalı" 
"Gönlümden geçen tek bir listenin oluşması. Herkesin içinde bulunduğu bir yönetim. Mevcut tablo birden fazla adayın ortaya çıkacağını gösteriyor. Ama bunun Galatasaray'a fayda getirmeyeceği de ortada. Tek bir liste oluşmalı ve taşın altına elini değil, kafasını koyacak insanlardan oluşmalı. İşini gücünü düşünmeden, tüm vaktini Galatasaray için ayıracak, Galatasaray'ı eski günlerine döndürecek, taraftarı yeniden tribüne getirecek, kırılan kalpleri onaracak, küskünleri barıştıracak bir yönetim kurulmalı.""Taraftarın ve hepimizin yapması gereken şey, Mart ayına kadar mevcut yönetime destek vermek. Her ne olursa olsun bu yönetimi desteklememiz lazım. Biliyorum, taraftarlarımız beni seviyor. Ben de onları çok seviyorum ama maçtan sonra benim için bağırmaları bile beni üzüyor. Bana değil takıma ve futbolculara bağırsınlar. Onları, her maçta bir final havasında motive etsinler. Ben bunu dışarıdan elimden geldiğince yapmaya çalışıyorum. Futbolcuların ihtiyaç duydukları şey onların vereceği bu destek." 

Kıraç ve Beyazıt 
"Canaydın, Galatasaray'ın geleceği için uğraşan bir insan. İşini gücünü bırakıp, tüm mesaisini bu kulüp için harcıyor. Onun da içinde bulunduğu bir oluşumla hazırlanacak tek liste, başında da söylediğim gibi Galatasaray için en hayırlısı olacaktır. Benim gönlümdeki başkan adayı ise İnan Kıraç ya da Selahattin Beyazıt. Ancak böylesine iki büyük duayenimiz, böyle bir oluşuma liderlik yapabilir.""Gerets iyi bir hoca ama Tromso maçında beni hayal kırıklığına uğrattı. Maçtan sonra kalp spazmı geçirdim. Az kalsın o turdan elenmek hayatıma malolacaktı. Takım o maçtan sonra Fenerbahçe derbisine gelene kadar futbol olarak düşüş yaşadı. Tabi ki sakatlıklar da bizi olumsuz yönde etkiledi. Örneğin Hasan Şaş... Fenerbahçe karşısında sakat sakat oynatılmamalıydı. Benim bir de dikkatimi çeken şey atılan gollerden sonra artık yedek kulübesine koşulmaması. En son kupa maçında gol atan genç oyuncular koştu, o kadar." 

Albayrak'tan inciler 
Fenerbahçe maçından önce futbolcuları motive etmek için bir yemek vermeyi düşündüm, ama sonra yanlış anlaşılırım diye vazgeçtim. 
Heinz'ı ben alalım demedim sadece alınmasında yardımcı oldum. Başkanımız rica etti, Ergun Gürsoy Ağabeyle gittik ve aldık. 
Seyircinin Ergun Ağabeye tepkisi beni çok üzüyor. Kulüp için parasını, zamanını veren Ergun Ağabey bunları hak etmiyor. 
Geçenlerde Mesut Bey Yılmaz ile yemekten dönüyoruz. Yolda maça giden Beşiktaşlı taraftarlar, beni gördü. Başladılar tezahürat yapmaya. Mesut Bey şaşırdı, güldü. Bana, "Yoksa Beşiktaşlı mı oldun " diye takıldı. 
Fenerbahçe'yi kıskanacak bir durumumuz yok, çünkü h l biz kıskanılıyoruz. UEFA, Süper Kupa bizde. Dört yıl üst üste şampiyon olduk. Onların sadece statlarını kıskanabiliriz, o kadar. Gerçekten güzel bir stat yaptılar. 
Riva Projesi ciddi bir para getirir. Galatasaray bu projenin gerçekleşmesiyle tekrar toparlanmaya başlayacaktır. Buradan gelecek parayla bankalara biriken borçların büyük bir bölümü kapanır. 

İsyan Ankara'ya sıçradı 

TURGAY ÖRME 

Cim Bom dün yaptığı son antrenmanla Ankaraspor maçı hazırlıklarını tamamlayarak akşam saatlerinde Başkent'e giderken Esenboğa Havalimanı'nda kafileyi karşılaşayan 300 kişilik taraftar grubu yönetimi istifaya çağırdı. Özellikle Ümit Karan'a büyük sevgi gösterisinde bulunan sarı - kırmızılılar, uzun süre yönetim aleyhine tezahürat yaptı. Bir ara kafileyi taşıyan otobüsün önünü kesen taraftarların, Sportif Direktör Bülent Tulun'a küfür etmesi tepki çekti. Aslan'da cezalı Orhan Ak ve sakat Hasan Şaş'ın yanı sıra sabahki idmanda arka adalesinde gerilme oluşan Altan, Ankara'ya götürülmedi. Öte yandan Galatasaray Lisesi öğrencileri ve mezunları dün Ata'nın huzuruna çıktı. Atatürk'ün, Galatasaray Lisesi'ni ziyaretinin 75. yıldönümü nedeniyle camia Anıtkabir'de buluştu. 


</TEXT>
</DOC>
