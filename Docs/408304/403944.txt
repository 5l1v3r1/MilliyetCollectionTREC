<DOC>
<DOCNO> 403944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sondun17.html </URL>
<DATE> 2005/12/16/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
İçinde Türklerin de bulunduğu insan kaçakçılığı şebekesi çökertildi 
</HEADLINE>
<TEXT>

     İngiliz polisi, eş zamanlı olarak İngiltere, İtalya, Fransa, Yunanistan ve Türkiye'de yapılan seri operasyonlar sonucunda Ortadoğu ülkelerinden İngiltere ve Fransa'ya kaçak göçmen getiren çetenin çökertildiğini açıkladı. 
     Polis yetkilileri, üç yıl süren bir soruşturmanın adından beş ülkede tespit edilen adreslere baskınlar yapıldığını ve bu baskınlar sonucunda onlarca kişinin tutuklandığını bildirdi. 
     Yunanistan ve İtalya yoluyla Avrupa'ya 5.000'i aşkın kaçak göçmen getirdiği belirtilen çetenin 22'si Fransa, 18'i İtalya, 7'si İngiltere, 3'ü Türkiye ve 3'ü Yunanistan'da olan üyelerinin tümünün tutuklandığı açıklandı. 
     Çete üyelerinin Avrupa'ya soktukları her kaçak göçmenden 8.500 sterlin aldığı bildirildi. 
     Çetenin 5 yıl önce kurulduğu ve 30 yaşındaki Ali Ako adlı Iraklı bir Kürt tarafından idare edildiğini de belirten polis yetkilileri, çete üyelerinin bu yolla milyonlarca dolarlık kazanç elde ettiğine dikkat çekti. 
     Durumu değerlendiren İngiltere İçişleri Bakanı'nın göç konusundan sorumlu yardımcısı Tony McNulty, operasyonun AB üyesi ülkelerle İngiltere arasındaki büyük işbirliğine bir başka önemli örnek oluşturduğunu söyledi. 
     Kaçak göçmen getiren çetelerle mücadele etmeyi sürdüreceklerini belirten McNulty, insan hayatı üzerinden kar yapmaya çalışan kişilere izin verilemeyeceğini vurguladı. 
     
</TEXT>
</DOC>
