<DOC>
<DOCNO> 401605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/yazar/uras.html </URL>
<DATE> 2005/12/08/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Deniz otobüslerimiz Avustralya'dan geliyor 
</HEADLINE>
<TEXT>


İstanbul Büyükşehir Belediyesi'nin deniz otobüslerinin Avustralya'dan geldiğini biliyor musunuz Ben bilmiyordum. Yalçın Bayer'i okuya okuya öğrendim. Çok kişi, "Başbakanımızın ta Avustralya'larda ne işi var " diye merak ediyor... Merak edecek bir şey yok... Başbakanımız Avustralyalıların deniz otobüslerini seviyor. İstanbul Büyükşehir Belediyesi'ne Avustralya'da inşa edilen deniz otobüslerinden satın alıyor. Bu nedenle Avustralya'ya sempatisi var. 
Yalçın Bayer'i okuya okuya Avustralya'daki "Austral Ships" adındaki tersanenin ismini belledim. İnternetten bu tersanenin sitesine girdim. Tersanenin sitesinde, İstanbul Büyükşehir Belediyesi'nin İstanbul Deniz Otobüsleri İşletmesi'ne bugüne kadar teslim edilen feribotlar ve deniz otobüsleri hakkında bilgi veriliyor. 
Avustralyalılar İstanbul Deniz Otobüsleri İşletmesi'ne 4 ihale ile, her ihalede 2'şer gemiden 8 gemi satmış. 

8 gemi aldık 
İstanbul Büyükşehir Belediyesi Deniz Otobüsleri İşletmesi ilk ihalede Adnan Menderes ve Turgut Özal teknelerini, ikincisinde Turgut Reis ve Cezayirli Hasan Paşa teknelerini, üçüncü ihalede Sinan Paşa ve Piyale Paşa teknelerini, dördüncü ihalede Akşemsettin ve Ertuğrul Gazi deniz otobüslerini satın almış. 
İstanbul Büyükşehir Belediyesi geçen temmuz ayında 5 yeni deniz otobüsü ve 2'si hızlı, 4 feribot alımı için ihale açmış. Yalçın Bayer'den öğrendiğime göre, bu ihalelerin bedeli 225 milyon dolar. Ödenecek paranın büyüklüğünü anlatmak için Yalçın Bayer, Büyükşehir Belediyesi'nin Levent'teki İETT garajı arsasını Dubaililere 150 milyon dolar bedelle satacağını hatırlatıyor. 
Bu son ihalede de Avustralya'nın Austel Ships firması 2 adet hızlı feribot yapımı işini almış. Bu iki hızlı feribot için İstanbul Büyükşehir Belediyesi Deniz Otobüsleri İşletmesi 110 milyon 152 bin dolar ödeyecekmiş. 

2 gemi daha gelecek 
Fakat anlaşıldığı kadarıyla bu son ihalede bazı pürüzler var. Kamu İhale Kurulu şik yet üzerine fiyat konusunda bazı uyarılar yapmış. İhaleye Austel Ships firmasının tek başına katılması da tartışma konusu olmuş. 
Bütün bunları olan biten hakkında bilgi vermek için yazıyorum. Aslında Avustralya'daki Austel Ships tersanesi öyle küçümsenecek bir tersane değil. Hızlı feribot ve yolcu katamaranı konusunda dünyanın önde gelen tersanesi. 1988 yılında kurulmuş. Avustralya'nın batısında Jevose Körfezi'nde, Henderson şehri yakınında üretim üssü var. Bugüne kadar bu tersanede inşa edilen en büyük feribot yakında İspanyollara teslim edilen 950 yolcu ve 250 otomobil kapasiteli bir katamaran imiş. 
Bu kadar gemi aldığımız, bundan sonra da gemiler alacağımız tersaneyi Başbakanımızın ve bakan arkadaşlarının eşleriyle birlikte gidip görmek istemelerinden normal ne olabilir "Başbakanımızın ta Avustralya'larda ne işi var " diye sual edenlere bilgi vermek için yazıyorum. 

DÜZELTME Dünkü yazımın başlığı bir dizgi hatası sonucu 'Kayıtsız işsiz 677 bin idi, şimdi 915 bin' olarak yayımlanmıştır. Doğrusu 'Kayıtlı işçi' olacaktır. 



</TEXT>
</DOC>
