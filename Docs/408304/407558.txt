<DOC>
<DOCNO> 407558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sondun06.html </URL>
<DATE> 2005/12/29/ </DATE>
<TIME> 01.40 </TIME>
<AUTHOR>  </AUTHOR>
<HEADLINE>
Kuzey Irak'a Yahudilerden tur... 
</HEADLINE>
<TEXT>

     Kuzey Irak’ta doğan İsrail vatandaşı bir grup Yahudi’nin, doğum yerlerine gitmek için tur düzenledikleri bildirildi. 
     1948’de İsrail’in kurulmasıyla başlayan Yahudi düşmanlığı 
     döneminde Irak’ı terk ederek İsrail’e giden Iraklı Yahudilerin, o tarihten bu yana ilk kez doğum yerlerine topluca gidecekleri belirtildi. Hayfa’daki Musul Yahudi Mirası Merkezi’nin başkanı Aharon Efroni "Amacımız Yahudi mezarlarını ziyaret etmek. Nihai amacımız ise Musul’u ziyaret etmek ama bu belki çatışmalar nedeniyle mümkün olmayabilir" dedi. Iraklı Yahudilerin çoğunun göçten önce Musul’da yaşadıkları belirtildi. Efrone, ilk başta 10 kişilik bir gezi planladıklarını, ama ilginin çok olması nedeniyle bahar ayında yapılacak geziye iki grubun katılacağını, her şeyin iyi gitmesi durumunda başka gezilerin de yapılacağını kaydetti. Geziye katılacakların önce uçakla Türkiye’ye geleceği, daha sonra otobüsle Kuzey Irak’a geçeceği belirtildi. Irak’tan birçoğu 1951’de düzenlenen bir dizi uçak seferiyle olmak üzere 120 bin kadar Yahudi İsrail’e göç etti. İsrail Başbakanlık Bürosu’nun eski Arap İşleri Danışmanı Moti Zaken, 1991’deki ilk Körfez Savaşı’nın bitiminden bu yana, Kuzey Irak’taki Kürt yöneticilerin Yahudilere karşı daha dostça davranması nedeniyle, Irak’ta doğan Yahudilerin doğum yerlerine daha fazla ziyaret yaptığını söyledi. 
     
</TEXT>
</DOC>
