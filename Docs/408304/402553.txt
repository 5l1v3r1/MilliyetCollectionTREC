<DOC>
<DOCNO> 402553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/son/sontur09.html </URL>
<DATE> 2005/12/11/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Şiddete karşı eğitici klip... 
</HEADLINE>
<TEXT>

     Töre ve namus cinayetleri ile kadın ve çocuklara yönelik şiddetin nedenlerini araştırmak için kurulan Meclis Araştırma Komisyonu, kadına yönelik şiddetin önlenmesi amacıyla, 1-2 dakikalık eğitim amaçlı klipler hazırlamayı planlıyor. 
     Komisyon Başkanı AK Parti Gaziantep Milletvekili Fatma Şahin, AA muhabirine yaptığı açıklamada, Ailenin Korunması Kanunu'nda birimler arası koordinasyon eksikliğinin giderilmesi, kadın sığınma evlerine ilişkin yönetmeliğin günün şartlarına göre yeniden düzenlemesi gerektiğini söyledi. 
     Şahin, komisyon olarak, ilgili bakanlıklarda hizmet içi eğitim verilmesi, erkek bakış açısının değişmesi, zihinsel değişimin yaşanması ve kadının her alanda güçlendirilmesi konuları üzerinde durduklarını kaydetti. 
     
     ''FOTOĞRAFIN TAMAMINI GÖRMEK'' 
     Devletin ve yasaların, aile kurumunu ''mahrem'' olarak gördüğünü ifade eden Şahin, sorunlarını kendileri çözemediği durumlarda ailelere, psikolojik, ekonomik ve sosyal destek verilmesini önerdi. 
     Ünlü isimlerin de şiddet gördüğüne ilişkin haberlerin anımsatılması üzerine Şahin, amaçlarının, fotoğrafın tamamını görmek olduğunu, kendi sınıfının sorunlarını dile getirebilecek, üniversite mezunu, ekonomik durumu iyi kesimleri de komisyonda dinleyeceklerini, ancak bu konuda henüz isim belirlemediklerini bildirdi. 
     
     CEZAEVLERİNDE GÖRÜŞME 
     Komisyon üyeleri, 25 Aralık Pazar günü, Diyarbakır ve Şanlıurfa'ya giderek, incelemelerde bulunacak. 
     Cezaevlerinde töre ve namus suçundan mahkum olan kişiler ve sığınma evlerinde kalan kadınlarla görüşecek komisyon üyeleri, aşiret reisleri ile de bir araya gelecek. 
     Komisyon üyeleri, Diyarbakır ve Şanlıurfa temaslarından önce, Ankara'daki cezaevi ve sığınma evlerini de ziyaret edecek. 
     
     ŞİDDETİ ÖNLEMEK İÇİN KLİP 
     Komisyon, ayrıca, kadına yönelik şiddetin önlenmesi amacıyla, 1-2 dakikalık eğitim amaçlı klipler hazırlamayı planlıyor. 
     Geçen hafta yapılan komisyon toplantısında, televizyon kuruluşlarının temsilcileri, bu tür bir çalışma yapılması halinde, televizyonlarda bunları yayınlayacaklarını dile getirmişlerdi. 
     
</TEXT>
</DOC>
