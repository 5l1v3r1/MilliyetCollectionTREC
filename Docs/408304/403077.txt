<DOC>
<DOCNO> 403077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/soneko44.html </URL>
<DATE> 2005/12/13/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
TMSF Başkanı Ertürk Telsim'in fiyatı en optimal değer 
</HEADLINE>
<TEXT>

     Tasarruf Mevduatı Sigorta Fonu TMSF Başkanı Ahmet Ertürk, Telsim'in ihalesinde oluşan 4 milyar 550 milyon dolarlık değerin en optimal değer olduğuna inandığını söyledi. 
     Ertürk, Telsim ihalesinin ardından düzenlediği basın toplantısında, soruları yanıtlarken, yaptıkları hesaba göre, ihale bedelinin Fon dışındaki, Fon'a ait olmayan bölümüne ilişkin bir KDV yükümlülüğünün doğacağını belirtti. 
     Bunun KDV matrahının, ihale bedelinin yaklaşık yüzde 49'una denk geldiğini belirten Ertürk, ''Yaklaşık 500 milyon YTL civarında, üstünde bir KDV yükümlülüğü doğacaktır. Kamuya ihale bedeli dışında, 500 milyon YTL'nin üzerinde kaynak aktarımı olacak'' dedi. 
     Ertürk, daha önce 500 milyon dolar ödeme yapılan Motorola'ya 410 milyon dolar, Nokia'ya 341 milyon dolar bir ödeme yapılacağını da bildirdi. 
     Ahmet Ertürk, Telsim'in bedeline ilişkin bir soruyu yanıtlarken, yaklaşık 17-18 ay önce Telsim yönetimini devraldıklarında konuşulan rakamın 1.5-2 milyar dolar olduğuna işaret etti. 
     Dağlar gibi yığılmış borç yükü nedeniyle o dönemdeki değerin bu civarda olduğunu dile getiren Ertürk, borç sorununu kamu ve şirket lehine çözmeye çalıştıklarını belirtti. 
     Ertürk, bu satışın başarısı ile hem Fon'un, İmar Bankası dolayısıyla doğan alacağının bir bölümünü, hem de Hazine, vergi dairesi, SSK, Telekom Üst Kurulu'nun bu şirketten alacaklarının önemli bölümünü tahsil olanağına kavuşacaklarını anlattı. 
     Yönetimi devraldıklarında en iyimser beklenti 2 milyar dolar iken, ihalenin 4 milyar 550 milyon dolar bedelle sonuçlandığına dikkat çeken Ertürk, Telsim'in kazandığı değeri büyük ölçüde, her türlü tehdide karşı arkadaşlarının özverili çalışmasına borçlu olduğunu vurguladı. 
     Ekonomik konjonktür, yabancıların ilgisi ve şirketin performansının beklentileri yükseltmelerine yol açtığını belirten Ertürk, global yatırımcıların ilgi duyduğu, uluslararası bir satışın gerçekleştiğini söyledi. 
     İhaleye kendi yatırımcılarına hesap veren uluslararası kuruluşların katıldığına işaret eden TMSF Başkanı Ertürk, ''Bu değerin en optimal değer olduğuna inanıyorum'' dedi. 
     
</TEXT>
</DOC>
