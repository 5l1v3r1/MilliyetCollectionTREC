<DOC>
<DOCNO> 404039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sonsiy15.html </URL>
<DATE> 2005/12/16/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Asgari Ücret Komisyonu toplandı 
</HEADLINE>
<TEXT>

     Asgari Ücret Tespit Komisyonu, 1 Ocak 2006’dan itibaren geçerli olacak asgari ücreti belirleme çalışmaları 
     çerçevesinde üçüncü kez toplandı. 
     Türk-İş Genel Merkezi’ndeki toplantı saat 13.20’de başladı. 
     Asgari Ücret Tespit Komisyonu Başkanı Cengiz Delibaş, toplantı öncesinde yaptığı açıklamada, önceki toplantıda, Hazine Müsteşarlığı, Devlet Planlama Teşkilatı ve Türkiye İstatistik Kurumu’nun 2005 yılı ekonomik verileri ve 2006 yılı beklentilerine ilişkin sunumlarını aldıklarını söyledi. 
     Bugünkü toplantıda, taraflarla birlikte bu sunumları değerlendireceklerini belirten Delibaş, Türkiye İstatistik Kurumu’nun yapmış olduğu çalışmanın detaylı bir şekilde inceleneceğini ifade etti. 
     Delibaş, "Toplantımız muhtemelen önümüzdeki haftaya kalacak. Ümit ediyoruz ki, komisyon çalışmalarını bitirdikten sonra önümüzdeki hafta içerisinde 2006 yılı için uygulanacak asgari ücreti kamuoyuna açıklamış olacağız" diye konuştu. 
     Cengiz Delibaş, basın mensuplarının sorularını yanıtlarken, önümüzdeki toplantının tarihinin bugün yapılacak değerlendirmelerden sonra belli olacağını söyledi. 
     Delibaş, "Toplantıda, herhangi bir rakam gündeme gelecek mi " şeklindeki soruya, "2005 yılı ekonomik verileri ve 2006 yılı öngörülerini değerlendirmeye devam ediyoruz. Hükümetten, herhangi bir rakam telaffuzu söz konusu olmayacak ama sosyal taraflardan bir rakam telaffuz edilir mi onu da komisyon çalışmalarında göreceğiz" yanıtını verdi. 
     
</TEXT>
</DOC>
