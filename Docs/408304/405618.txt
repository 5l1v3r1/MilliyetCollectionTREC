<DOC>
<DOCNO> 405618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sondun17.html </URL>
<DATE> 2005/12/22/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
2005, Türkiye ve Rusya'nın yılı oldu 
</HEADLINE>
<TEXT>

     Rusya-Türkiye ilişkileri tarihinde 2005 yılı bir dönüm noktası oldu. Başbakan Recep Tayyip Erdoğan ve Rusya Devlet Başkanı Vladimir Putin yıl içinde tam 4 kez bir araya geldiler, defalarca telefon görüşmelerinde bulundular. 
     İki ülke arasında terör örgütü PKK ve Çeçen sorunlarının yanı sıra, Mavi Akım boru hattı vasıtasıyla alınacak gazın fiyatı ve miktarıyla ilgili sorunlar giderilince, ikili ilişkiler, isim sahipliğini Türkiye'nin Moskova Büyükelçisi Kurtuluş Taşkent'in yaptığı ''Çok Boyutlu Güçlendirilmiş Ortaklık'' dönemine girdi. 
     Putin'in geçen yıl Aralık ayında Türkiye'ye yaptığı resmi ziyaretin ardından, Erdoğan da yılın ilk günlerinde Moskova kent merkezinde yapımı yıllardır süren TOBB-TİM'in Türk İş Merkezi'nin açılışına katılmak için Moskova'ya geldi. 
     Başbakan Erdoğan, Putin ile, Moskova dışındaki konutunda önce akşam yemeğinde, ertesi gün de Kremlin Sarayı'nda bir araya geldi. Putin ve Erdoğan, daha sonra Moskova'daki bir otelde Türk ve Rus işadamlarının sorunlarını dinlediler. 
     Erdoğan, Sovyetler Birliği'nin Nazi Almanyasını yenmesinin 60. yıldönümü kutlamalarına katılması yönündeki Putin'in daveti üzerine 9 Mayıs'ta yeniden Moskova'ya geldi. Erdoğan, bu ziyaret sırasında Putin'in yanı sıra birçok liderle ikili görüşmelerde bulundu. 
     
     YAŞ MEVYE-SEBZE KRİZİ 
     Türkiye ile Rusya arasında siyasi ilişkiler hızlı bir şekilde gelişirken, iki ülke ilişkileri, Rusya'nın Haziran ayında Türkiye'den yaş sebze ve meyve ithalatını Akdeniz sineği bulunduğu gerekçesiyle yasaklaması üzerine kısa süreli bir sarsıntı geçirdi. 
     Başbakan Erdoğan Putin'i telefonla arayarak konuyu ele aldı ve Putin'den sorunun çözümü için yardımcı olmasını istedi. Putin'in de Erdoğan'ı cevaben aradığı açıklandı. 
     Erdoğan Putin'e, 2 Haziran'da konuyla ilgili olarak Türkiye'den Rusya'ya bir heyet gönderildiğini, Rusya'dan da aynı şekilde bir heyet beklendiğini söyledi. Sorunun ana kaynağı olarak bitki sağlık sertifikalarındaki uyumsuzluğun gösterildiğini hatırlatan Erdoğan, Türkiye'deki çiftçi ve üreticilerin mağduriyetinin bir an önce giderilmesini istedi. 
     Putin de konuyu incelettiğini ifade etti. Erdoğan ve Putin, yaş sebze ve meyve ihracatında yaşanan sorunun bir an önce çözülmesi için tarım bakanlarının bir araya gelmeleri konusunda mutabakata vardı. 
     Telefon görüşmelerinin hemen ardından Tarım ve Köyişleri Bakanı Mehdi Eker, Moskova'ya gelerek görüşmelere başladı. Eker'in ziyaretinde sorunların büyük bölümü halledilirken, kalan pürüzler iki ülke arasında oluşturulan heyetler tarafından giderildi. 
     
     SOÇİ'DE ''KRAVATSIZ ZİRVE'' 
     Başbakan Erdoğan, Putin'in daveti üzerine, 18 Temmuz'da ''Rusya'nın Antalyası'' olarak bilinen Soçi'ye geldi ve ''kravatsız zirve''de Rus lideriyle buluştu. 
     Putin, sadece İtalya Başbakanı Silvio Berlusconi ve dönemin Almanya Başbakanı Gerhard Schröder gibi yakın arkadaşlarıyla bir araya geldiği Soçi'deki yazlığında ağırladığı Erdoğan ile akşam yemeği yedi, uzun bir yürüyüşten sonra konsere gitti. 
     İki lider ertesi gün sabah kahvaltısında tekrar bir araya geldikten sonra düzenledikleri basın toplantısında önemli mesajlar verdi. 
     Putin, Kıbrıs'ın her iki kesimi arasındaki ilişkilerin normalleştirilmesinin önemli olduğunu belirterek, BM Genel Sekreteri Kofi Annan'ın Kıbrıs sorununun çözümüne yönelik çabalarının doğru ve isabetli olduğuna inandıklarını vurguladı. Putin, KKTC'ye uygulanan izolasyonların kaldırılması gerektiği mesajını verdi. 
     Rusya Devlet Başkanı, Erdoğan ile sık sık görüşmelerinin Türkiye-Rusya ilişkilerinin yoğunluğunu ve ne kadar hızlı geliştiğini gösterdiğini kaydetti. Ticaret hacminin geçen yıl yüzde 60 artışla 11 milyar dolara ulaştığına dikkati çeken Putin, ''Ortak amacımız bu rakamı gelecek yıllarda 25 milyar dolara çıkarmaktır'' dedi. 
     Başbakan Erdoğan da Rusya ile ortak çıkarlar için zemin oluşturma çabasında olduklarını, son zamanlardaki görüşmelerin bunun en güzel örneği olduğunu belirtti. 
     
     MAVİ AKIM 
     Mavi Akım doğal gaz boru hattı ile ilgili sorunların giderilmesinden sonra, hattın resmi açılışı 17 Kasım'da Erdoğan, Putin ve Berlusconi'nin katıldığı, Samsun'da düzenlenen törenle yapıldı. 
     Türkiye'nin 2003 yılından bu yana doğal gaz sağladığı Mavi Akım projesiyle Rusya'nın Türkiye'ye verme taahhüdünde bulunduğu gaz, Rusya'nın zengin doğal gaz rezervlerinin bulunduğu Zapolyarnoye ve Beregovoye sahalarından Birleşik Gaz Dağıtım Şebekesi ile İzobilnoye bölgesine akıtılıyor ve Karadeniz yatağından Samsun'a ulaşıyor. 
     Toplam uzunluğu 1265 kilometreyi bulan ve üç ana bölümden oluşan hattın Rusya kara bölümü İzobilnoye ve Djubga arasındaki 372 kilometreden oluşuyor. Djubga ile Samsun arasında Karadeniz'in altından geçen 24 inç çapında 2 paralel hattan oluşan 392 kilometre uzunluğundaki boru hattının Türkiye bölümü, Samsun-Ankara arasında 501 kilometre uzunluğundaki hattı kapsıyor. 
     Hattın deniz geçişinin döşenmesinde, derin bölgeler için 7 bin ton kapasiteli vinçle, bilgisayar kontrollü dinamik denge sistemine sahip 2 bin 500 metre derinliğe kadar boru döşeyebilen Saipem-7000 gemisi kullanıldı. Sığ bölgeler için de Castoro-8 gemisinden yararlanıldı. 1265 km uzunluğundaki boru hattının Karadeniz bölümü, dünyada 2150 metre derinliğe döşenen ilk boru hattı özelliğini taşıyor. 392 kilometrelik Karadeniz geçişi ve Rusya Federasyonu toprakları içindeki 372 kilometrelik bölüm, İtalyan Eni grubu ve Gazprom arasında kurulan inşaat ve işletme ortaklığı tarafından gerçekleştirildi. Hattın Türkiye kara bölümünü ise Öztaş-Hazinedaroğlu-Stroytransgas konsorsiyumu üstlendi. 
     Türkiye'nin 25 yıl süreyle Rusya'dan kademeli artışla yıllık 16 milyar metreküpe kadar doğal gaz alımını kapsayan proje, yaklaşık 3.5 milyar dolara mal oldu. İnşaatın tamamlanmasının ardından boru hattı Aralık 2002'de düzenlenen tören ve teslim protokolüyle faaliyete geçerken, ilk gaz Şubat 2003'de Türkiye'ye ulaştı. İlk fatura ise 2003 Mart ayında geldi. Mavi Akım projesinden Samsun ve çevre iller başta olmak üzere uzun vadede 52 ilin yararlanması planlanıyor. 
     
     TİCARET HACMİ VE YATIRIMLAR 
     Rusya ve Türkiye'nin 2008 yılında 25 milyar dolar seviyesine çıkarmaya çalıştığı ticaret hacmi, bu yılın ilk 8 ayında yüzde 50 oranında artarak 9,5 milyar dolar seviyesine ulaştı. 
     Diplomatik kaynaklar, bu yıl sonunda Rusya ile ikili ticaret hacminin 15 milyar dolar olacağını, bu rakamın kargo ticareti de dahil edildiğinde daha yukarıya çıkacağını tahmin ediyor. 
     Rusya'daki Türk firmalarının yatırımlarının toplamı 2 milyar doları bulurken, Türk müteahhitlik sektörünün üstlendiği işlerin toplamı 15 milyar doları aştı. 
     Türkiye-Rusya ilişkilerinde 2005 yılındaki en önemli gelişmelerden birini de Rus yatırımcılarının Türkiye'ye ilgilerinin artması oluşturdu. Rus Alfa grubu Turkcell hisselerinin yüzde 13.22'lik bölümünü 3 milyar dolardan fazla bir miktara satın aldı. 
     Rusya'da inşaat ve Koç Grubu ile ortak marketler zinciri Ramstore yatırımlarıyla bilinen Enka şirketi, Moskova kent merkezinde 95 milyon dolara mal olan ve işletmeciliğini Swissotel'in yapacağı 235 odalı otelin açılışını yaptı. 
     Türk mühendis ve işçilerinin 26 aylık çabasıyla tamamlanan beş yıldızlı Swissotel, 95 milyon dolarlık projeyle en pahalı Swissotel'lerden biri oldu. 
     Koç Grubu da Rusya pazarındaki üretim hazırlığına Vladimir bölgesindeki fabrikanın temel atma töreniyle start verdi. Vestel'in Moskova'ya 130 kilometre uzaklıkta Aleksandrova kasabasında kurduğu Beyaz eşya ve televizyon fabrikasında çıkan yangında televizyon bölümü tamamen kül olurken, Vestel inşaatın çok kısa sürede tamamlanıp üretime yeniden başlayacağını açıkladı. 
     
</TEXT>
</DOC>
