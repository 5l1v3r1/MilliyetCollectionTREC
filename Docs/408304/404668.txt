<DOC>
<DOCNO> 404668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sondun34.html </URL>
<DATE> 2005/12/19/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Ebu Garib'te işkence sürüyor .. 
</HEADLINE>
<TEXT>

     Bağdat yakınlarındaki Ebu Garib cezaevinde 2003 yılında patlak vererek skandala yol açan işkence uygulamalarının devam ettiği bildirildi. 
     Cezaevinin eski komutanı Albay Janis Karpinski, Brezilya'da yayınlanan Folha gazetesine verdiği demeçte, Bağdat'tan dönen bazı er ve subayların yemin billah ederek işkencenin devam ettiğini söylediğini anlattı. 
     ''İşkence devam ediyor'' diyen Karpinski, ''Çünkü Savunma Bakanı Donald Rumsfeld ve onun istihbarat uzmanı Stephen Cambone, o insanların terörist olduğunu, bazı bilgilere sahip olduğunu ve onlardan bilgi almanın tek yolunun işkenceden geçtiğini düşünüyor'' diye konuştu. 
     Uzmanların işkencenin işe yaramadığını söylediğini, ama Pentagon'un uzmanların bu görüşüne itibar etmediğini söyleyen Albay Karpinski, Ebu Garib'teki tutsakların hemen hemen yüzde 80'inin tamamen masum olduğunu kaydetti. 
     Karpinski, Amerikan yönetiminin 2003 haziranında direnişi bastırmak için 100 bin kişilik takviye güç göndermemesinin de hata olduğunu söyledi. 
     Albay, Irak'taki savaşı ''siyasi felaket'' olarak da nitelendirdi ve bunu söylemenin kendisi için elem verici olduğunu belirtti. 
     Karpinski, Ebu Garib'teki işkence rezaleti yüzünden cezalandırılan tek yüksek rütbeli komutan olmuştu. Cezaevi sorumlusuyken general olan Karpinski, tenzil-i rütbeyle cezalandırılmış, rütbesi albaylığa düşürülmüştü. 
     
</TEXT>
</DOC>
