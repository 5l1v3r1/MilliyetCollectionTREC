<DOC>
<DOCNO> 406178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/siyaset/asiy.html </URL>
<DATE> 2005/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP Akıl hocası şeyh mi 
</HEADLINE>
<TEXT>


Nakşibendi şeyhi Büyükkörükçü'nün Konya'da kendisini ziyaret eden Erdoğan için, "Elimi öpüp şifa diledi. Bazı tavsiyelerde bulundum" sözlerine CHP tepki gösterdi 

Bülent Sağıroğlu 


Başbakan Recep Tayyip Erdoğan'ın Konya'daki Nakşibendi Şeyhi Tahir Büyükkörükçü'yü ziyaretiyle ilgili ayrıntılar, muhalefetin tepkisine neden oldu. Büyükkörükçü'nün, "Elimi öpüp, şifa diledi. Bazı tavsiyelerde bulundum" sözlerini değerlendiren CHP milletvekilleri, "Hikmetyar'ın önünde diz çöküyor, şeyhten tavsiye alıyor. Akıl hocası şeyhler mi " diye sordu. 
Büyükkörükçü, Milli Görüş akımının mimarlarından biri olarak 1970'li yıllarda Necmettin Erbakan'la MSP'yi kurmuştu. 12 Eylül darbesinin nedenleri arasında gösterilen 6 Eylül 1980'deki Konya mitinginin önderlerinden olan Büyükkörükçü, Erbakan'la birlikte tutuklanarak cezaevinde kalmıştı. 

Milletvekillerinin Başbakan'a tepkileri şöyle 
Tuncay Ercenk CHP - Antalya Hikmetyar'ın önünde diz çöken, şeyhin elini de öper. Laik Atatürk Cumhuriyetinde, ulemalardan, şeyhlerden, dervişlerden medet umularak, onlara bel bağlanarak, biat edilerek başbakanlık yapılmaz. Muharrem İnce CHP - Yalova Türkiye'nin ayıbı bu. Türkiye Cumhuriyeti'nin hiçbir başbakanı bu konuma düşmemişti. 

Siyasi şeyh 

82 yaşındaki Nakşibendi şeyhi, Başbakan'la görüşmesini Akşam gazetesine anlatırken, "Ona yaptığı işin önemli bir görev olduğunu, kul hakkına dikkat etmesi gerektiğini söyledim" dedi. Büyükkörükçü, Necmettin Erbakan ve Recai Kutan'ın da Konya'ya geldiklerinde kendisini ziyaret ettiğini belirtti. 1977 - 12 Eylül 1980 arasında MSP'den Konya Milletvekili olarak görev yapan Büyükkörükçü'nün, 12 Eylül'den sonra aktif siyasetten kopmasına karşın tarikat oyları üzerinde etkili olduğu biliniyor. 

Yoluna tuz döktüler 

Başbakan Recep Tayyip Erdoğan cuma namazını Subayevleri semtinde bulunan evinin yakınlarındaki Aksa Camii'nde kıldı. Vatandaşlar namaz çıkışında Erdoğan'ın etrafını sardı. Bir kadın Erdoğan'a bir yazı verdi. Erdoğan'ın namazda olduğu sırada, caminin mermer avlusundaki buzları çözmek için görevliler tarafından tuz döküldü. 



</TEXT>
</DOC>
