<DOC>
<DOCNO> 405673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/soneko26.html </URL>
<DATE> 2005/12/22/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Unakıtan Kurumlar Vergisi kanun tasarısı Başbakanlık'ta... 
</HEADLINE>
<TEXT>

     Maliye Bakanı Kemal Unakıtan, Yeni Kurumlar Vergisi Kanun Tasarısı'nın Başbakanlığa sevk edildiğini bildirdi. 
     Unakıtan, 1. Kamu İç Denetim Konferansı'ndan ayrılırken gazetecilerin sorularını yanıtladı. 
     Bakan Unakıtan bir soru üzerine, Kurumlar Vergisi Kanunu'na ilişkin çalışmayı bakanlık olarak tamamladıklarını ve başbakanlığa sunduklarını bildirerek, ''Başbakanlık'ta da herhalde inceleme olur. Umuyorum ki kısa zamanda Bakanlar Kurulu'nun imzasına açılar ve TBMM'ye gönderilir'' dedi. 
     TBMM'nin gündeminde, 2006 bütçesinin olduğuna işaret eden Unakıtan, bu nedenle Kurumlar Vergisi Kanun Tasarısı'nın gönderilse bile, TBMM'de hemen görüşülmesinin zor olduğunu ifade etti. 
     Unakıtan, söz konusu düzenlemenin bütçe maratonunun hemen ardından ele alınacağını vurguladı. 
     
     TELEKOM'UN ÖZELLEŞTİRİLMESİ 

     Maliye Bakanı, Anayasa Mahkemesi'nin yarın Telekom'un özelleştirilmesine olanak sağlayan yasanın ilgili hükmüne ilişkin iptal başvurusunu görüşeceğini hatırlatarak, ''Anayasa Mahkemesi yürütmeyi durdurma ve iptal kararı verirse, Telekom'da sorun çıkar mı '' şeklindeki soruyu da şöyle yanıtladı 
     ''Tamamen Anayasa Mahkemesi'nin vereceği karara bağlı. Onu biz bilemeyiz. Telekom gibi büyük özelleştirmeler Türkiye'de özelleştirmenin başladığının işaretini veriyor. Dünyada bu şekilde algılanıyor. Dilerim ki, Telekom gibi kuruluşların özelleştirme süreci başarılı şekilde tamamlanır. Bu dünyanın Türkiye'ye yönelik algılaması için de önemli.'' 

     
</TEXT>
</DOC>
