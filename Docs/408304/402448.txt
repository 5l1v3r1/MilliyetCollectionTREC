<DOC>
<DOCNO> 402448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/spor/ydilmen.html </URL>
<DATE> 2005/12/11/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Derbiye yakıştı 
</HEADLINE>
<TEXT>



Galatasaray puan farkını kapamak için kazanmak zorunda olduğu bir maça çıkıyordu. İçeride oynadığı son derbiyi kaybetmişti. Kredisi yoktu ve risk alacaktı. Buna karşılık Beşiktaş, kaybetse de, kazansa da Tigana'dan sonra geleceğe iyimser bakıyordu. Açıkcası şampiyonluk yarışından kopmuş olsa da, içinden hesap yapıyordu "Galatasaray'ı yenerek hem camianın moralini düzeltiriz, hem de Şampiyonlar Ligi mücadelesine ortak oluruz." 
Bu anlayış içinde iki takım da aynı oyun düzeni, aynı risklerle maça başladı. İki takım da dörtlü oynuyor, üç orta saha ile sahaya çıkıyor. İki takım da üç orta sahanın önünde forvet arkası oyuncu görevlendiriyor, çift santrforla mücadele ediyor. İki takım savunma oyuncuları da dikkatli. Rakiplerine yakın olmak istiyor Sadece Galatasaray, Yalçın'ın ilk kez oynaması nedeniyle ilk 20 dakika pozisyon hataları yaptı . İki takım orta saha oyuncuları, üçü de hem hücumu, hem savunmayı düşünüyor. İki takım forveti de hareketli oynama düşüncesinde. İki takım forvet arkaları hem pas atmak, hem top yapmak, hem de savunmanın arkasına koşularla gol aramak istiyor. Bu anlayışta farklı olan Iliç'ti. Bugüne kadar forvet arkasında devamlılığı olmayan bir oyuncu izlenimi veren Iliç'i bu kez sahanın her yerinde gördük. Zaten tipik Iliç golleri attı. Ama bu golleri daha önce de atıyordu. İlk kez bir basketbol oyun kurucusu gibi sahanın her bölümünde top aldı, servis yaptı, dripling yaptı, gerideyken öne doğru oynayarak skoru değiştirdi. Öne geçmek için takım halinde efor sarfeden Galatasaray takımının 3-2'den sonra en az 6-7 pas yapmasını, yani dinlenmesini sağladı. 
İki takım adına tabii ki bireysel ve teknik hatalar vardı. Örneğin Galatasaray savunmasının iki kez İbrahim Toroman'dan gol yemesi, paylaşım hataları, Gerets'in bunu göremeyişi düşündürücüydü. Beşiktaş, iki kez öne geçtiği maçta daha iyi kontratak yapması gerekirken, bunu başaramadığı gibi savunmasına gömüldü. İkinci yarının başında Tigana'nın ileride topu tutacak oyuncuyu almaması, geliyorum diyen gole engel olmaması teknik açıdan hataydı. 
Hakem maçın yüksek tempoda oynanmasını sağladı. Ancak kartlarda Galatasaray'a göre Beşiktaş'a daha bonkör davrandı. Maçın başında Cihan'a gösteremediği sarı kart gözle görülür hatasıydı. Tigana'nın maç sonu selzenişini ancak görüntüleri izledikten sonra değerlendireceğiz. 



</TEXT>
</DOC>
