<DOC>
<DOCNO> 401633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sondun26.html </URL>
<DATE> 2005/12/08/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Saddam'ın savunma liderine tehdit 
</HEADLINE>
<TEXT>

     Irak'ın devrik lideri Saddam Hüseyin'in savunma ekibinin başı Halil Duleymi'nin, Bağdat'tan Ürdün'e gitmek için uçağa binerken 3 kişi tarafından tehdit edildiği bildirildi. 
     Duleymi, Amman'a varışından sonra yaptığı açıklamada, bugün uçağa bindiği sırada 3 kişinin kendisini tehdit ettiğini ve bu kişileri tanıdığını söyledi, ancak bu kişilerin kendisini nasıl tehdit ettiğini ve isimlerini açıklamadı. 
     Savunma ekibinde yer alan eski ABD Adalet Bakanı Ramsey Clark da 3 kişinin Duleymi'yi doğrudan tehdit ettiğini ve bu kişilerin uçağa binmeyi planladığını belirtti. 
     Clark, diğer avukatların da Saddam Hüseyin'in duruşmaları sırasında, mahkeme salonunda bile tehditler aldığını kaydetti. 
     Havaalanı yetkililerinin, tehdit eden 3 kişinin Duleymi ile aynı uçağı binmesine izin vermediği bildirildi. 
     
</TEXT>
</DOC>
