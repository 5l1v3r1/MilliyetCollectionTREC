<DOC>
<DOCNO> 407507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/siyaset/siy04.html </URL>
<DATE> 2005/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtçe yayın izni Söz TV ve Medya FM'e 
</HEADLINE>
<TEXT>


EZELHAN ÜSTÜNKAYA Ankara 


Radyo ve Televizyon Üst Kurulu RTÜK , yerel ve bölgesel yayın yapan kuruluşlardan sadece ikisine Kürtçeyi de kapsayan anadilde yayın izni verilmesine karar verdi. 
Daha önce özel ulusal kanallara anadilde yayın izni veren RTÜK, yerel ve bölgesel kuruluşları da izin kapsamına aldı. Teknik çalışmalar sonucu anadilde yayın yönetmeliğinde değişikliğe gerek olmadığına karar verildi. Evrakını tamamlayarak Kürtçe yayın için başvuru yapan Diyarbakır Söz TV ile Kürtçe ve Arapça için başvuru yapan Şanlıurfa Medya FM'e ocaktan itibaren izin verildi. Yayın lehçesi konusunda son kararı RTÜK verecek. 

'Kısıtlı' yayın 
Yayınlar yönetmelikte öngörülen sürelerde gerçekleşecek. Medya FM günde 60 dakikayı aşmamak üzere haftada toplam 5 saat, Söz TV günde 45 dakikayı aşmamak üzere haftada toplam 4 saat yayın yapabilecek. Söz TV, programların birebir Türkçe altyazısına, Medya FM de yayını takiben Türkçe tercümesine yer verecek. 
Banttan gerçekleşecek yayınlar, "Anayasa'nın genel ilkelerine, milli güvenliğe, Cumhuriyetin temel niteliklerine, devletin ülkesi ve milletiyle bölünmez bütünlüğüne" uygun gerçekleşecek. Aksi yönde yayın yapan kuruluşlara, uyarı yapılmadan bir ay yayın durdurma cezası verilecek. İhlalin tekrarı halinde yayın süresiz durdurulacak ve lisans iptal edilecek. Stüdyo düzeninde, logo ya da ses efektlerinde simgelere yer verilmeyecek. 

MİT'le işbirliği 
Kürtçe bilen eleman sıkıntısı yaşayan RTÜK, altyazı ve çevirilerin birebir olup olmadığı konusundaki denetimlerde İçişleri ve MİT ile işbirliği yapacak. RTÜK, Kürtçe bilen personel istihdamına da gidecek. 

Kırsal kesimde güçlendirme 

Konuyla ilgili basın toplantısı düzenleyen RTÜK Başkanı Zahid Akman, kırsalda ulusal yayınların izlenemediğini, bu nedenle vatandaşların çanak antene yöneldiğini anımsattı. "Bölücü, irticai, pornografik ve misyoner yayınlar kontrolsüz şekilde evlere giriyor" diyen Akman, RTÜK, özel kanallar ve TRT işbirliğiyle kurulacak şirketle kırsal bölgelerde özel ulusal kanalların da rahatlıkla izlenebileceğini ifade etti. Akman, özel radyo ve televizyonlardan 2006 başından itibaren frekans kullanım bedeli alınacağını da sözlerine ekledi. 


</TEXT>
</DOC>
