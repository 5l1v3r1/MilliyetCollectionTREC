<DOC>
<DOCNO> 403663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/soneko12.html </URL>
<DATE> 2005/12/15/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Tüpraş özelleştirmesinde sona doğru... 
</HEADLINE>
<TEXT>

     Hüseyin Tunçay AA 

Telekom'un ardından bu yılın en büyük özelleştirmesi olan Türkiye Petrol Rafinerileri A.Ş'nin TÜPRAŞ yüzde 51'lik bölümünün alıcı firmaya devri için sürede sona geliniyor. 
     Alınan bilgiye göre, önümüzdeki hafta sonunda dolacak süre için Özelleştirme İdaresi'ne ÖİB henüz bir süre uzatım talebi gelmedi. 
     Yetkililer, alıcı firmanın ek süre talebi halinde, böylesine büyük bir özelleştirmede buna olumlu bakılabileceğini belirtiyor. 
     Ek süre verilmesi durumunda ise yabancıların Christmas tatili ve Türkiye'deki Kurban Bayramı nedeniyle devrin en erken Ocak ayının 2. yarısında olabileceğine işaret ediliyor. 
     Bu arada, alıcı konsorsiyumun kredi anlaşmaları için gerekli olan bürokratik işlemlerle uğraştığı, ancak bu işlemlerin yetişmemesi durumunda bir ek süre talebinin olabileceği belirtiliyor. 
     
     KOÇ GRUBU ALMIŞTI 
     Öte yandan, TÜPRAŞ'ın yüzde 51'lik bölümüne ilişkin ihaleyi 4 milyar 140 milyon dolar ile Koç-Shell Ortak Girişim Grubu kazanmıştı. 
     Bu arada, ihale sonrası kurulan Koç-Shell Ortak Girişim Grubu'nun TÜPRAŞ için oluşturduğu anonim şirkette, Koç Holding yüzde 75, Aygaz yüzde 20, OPET Petrolcülük yüzde 3, Shell Overseas Investment B.V. yüzde 1.9 ve The Shell Company of Turkey Ltd. yüzde 0.1 pay sahibi bulunuyor. 
     İhale sırasında ise Koç-Shell Ortak Girişim Grubu'nun payları The Shell Company of Turkey Ltd. yüzde 0.1, Shell Overseas Inv. B.V. yüzde 9.90, Opet Petrolcülük A.Ş. yüzde 3, Aygaz A.Ş. yüzde 7, Koç Holding A.Ş. yüzde 80 şeklindeydi. 
     
</TEXT>
</DOC>
