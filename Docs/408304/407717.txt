<DOC>
<DOCNO> 407717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sontur20.html </URL>
<DATE> 2005/12/29/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Rektör Aşkın davasının ikinci duruşması başladı 
</HEADLINE>
<TEXT>

     Yüzüncü Yıl Üniversitesi Rektörü Prof. Dr. Yücel Aşkın hakkında "Haksız ekonomik çıkar sağlamak amacıyla kurulmuş örgütün faaliyeti çerçevesinde, ihaleye fesat karıştırmak ve resmi evrakta sahtecilik" suçlamasıyla açılan davanın ikinci duruşması başladı. 
     Van 3. Ağrı Ceza Mahkemesi’nde görülen davanın ikinci duruşması saat 10.00’da başladı. Duruşmaya, ilk duruşmada sorguları yapılan YYÜ Rektör Yardımcısı Prof. Dr. Hasan Ceylan ile Ziraat Fakültesi Dekanı Prof. Dr. Fırat Cengiz ile Aşkın’ın avukatları katıldı. 
     Duruşmayı, CHP İstanbul Milletvekili Hasan Fehmi Güneş başkanlığındaki 4 kişilik heyet ve YÖK’ten gelen iki kişi de takip ediyor. 
     Bugünkü duruşmada, sorguları yapılmayan sanıklar YYÜ Genel Sekreter Yardımcısı Salih Yurtkuran, YYÜ Yazı İşleri Şube Müdürü Şükran Yurtkuran, Yazı İşleri Bilgi İşletmeni Bülent Şahin ile Özel Güvenlik Müdürü Saffet Kara’nın ifadeleri alınacak. 
     
     OLAYIN GEÇMİŞİ 
     Yüzüncü Yıl Üniversitesi Rektörü Prof Dr. Yücel Aşkın hakkında, İspanyol Expansiyon firmasına ihale edilen 25 milyon dolarlık tıbbi cihazı alımı ile ilgili Van Cumhuriyet Başsavcılığı tarafından 5 Nisan 2005 tarihinde soruşturma başlatılmıştı. 
     YYÜ Yerleşkesindeki evi ve çalışma odaları 14-15 Temmuz tarihlerinde aranan Aşkın, 14 Ekim 2005 tarihinde çıkarıldığı mahkemece tutuklanmıştı. 
     Aşkın, "Haksız ekonomik çıkar sağlamak amacıyla kurulmuş örgütün faaliyeti çerçevesinde, ihaleye fesat karıştırmak ve resmi evrakta sahtecilik" suçlamalarından dolayı 14 Aralık 2005 tarihinde 3. Ağır Ceza Mahkemesi’ndeki ilk duruşmaya katılarak savunmasını yapmıştı. 
     Duruşmada, Aşkın’ın tutukluluk halinin devamına karar verilmişti. 
     
</TEXT>
</DOC>
