<DOC>
<DOCNO> 407718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sontur21.html </URL>
<DATE> 2005/12/29/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Bayramda trafik önlemleri... 
</HEADLINE>
<TEXT>

     Kurban Bayramı tatili dolayısıyla şehirlerarası karayollarında meydana gelecek yoğunluk nedeniyle geniş trafik önlemleri alınacak. Önlemler çerçevesinde otobüs terminallerine giriş ve çıkışlar da sıkı kontrol edilecek, kar yağışı olması durumunda ağır tonajlı araçlar trafiğin akışına göre beklemeye alınabilecek. Denetimler 30 kilometreye bir trafik otosu düşecek şekilde planlanacak. 
     İçişleri Bakanı Abdülkadir Aksu imzasıyla, Jandarma Genel Komutanlığı ve 81 il valiliğine, "Kurban Bayramı’nda Alınacak Trafik Önlemleri" ile ilgili bir genelge gönderildi. 
     Genelgede, dini bayramlarda şehirlerarası karayollarında meydana gelen yoğunluluk nedeniyle kazalarda artış olduğu vurgulanarak, bir çok vatandaşın bu kazalarda yaşamını yitirdiğine dikkat çekildi. 
     Geçmiş bayramlarda trafik görevlilerinin aldığı önlemler dolayısıyla kazalarda, ölüm ve yaralanma olaylarında azalma olduğu vurgulanan genelgede, son 6 yılda Kurban Bayramı’nda meydana gelen kaza, ölü ve yaralı sayısıyla ilgili de bilgi verildi. Buna göre, 2000 yılında 121 trafik kazasında176 kişi öldü, 275 kişi yaralandı, 2001 yılında 132 trafik kazasında 190 kişi öldü, 255 kişi yaralandı, 2002 yılında 52 trafik kazasında 58 kişi öldü, 101 kişi yaralandı, 
     2003 yılında 83 trafik kazasında 114 kişi öldü, 252 kişi yaralandı, 
     2004 yılında 46 trafik kazasında 60 kişi öldü, 129 kişi yaralandı, 
     2005 yılı Kurban Bayramı’nda ise 46 trafik kazasında 78 kişi yaşamını 
     yitirirken bu kazalarda 145 kişi de yaralandı. Böylece son 6 yılda kurban bayramlarında meydana gelen 480 trafik kazasında 676 kişi öldü, 1157 kişi de yaralanmış oldu. 
     
     ÖNLEMLERİN TİTİZLİKLE UYGULANMASI İSTENDİ 
     İçişleri Bakanlığı’nın genelgesinde, vatandaşların rahat ve huzur içerisinde seyahat edebilmesi için 06-07-08 Ocak ve 14-15 Ocak 2006 tarihlerinde alınacak önlemlerin titizlikle uygulanması istendi. 
     Bayram öncesi ve sonrası alınacak önlemler çerçevesinde terminallere giriş ve çıkış yapan bütün otobüslerin takografları, şoförünün alkol durumu, taşımacılık yetki belgeleri, zorunlu mali mesuliyet ve zorunlu ferdi kaza koltuk sigortaları, şoförlerin sürücü belgeleri ve ticari taşıt kullanma belgeleri, aracın fenni muayene durumu ve araçlarda bulundurulması zorunlu malzeme ve gereçler titizlikle kontrol edilecek. Arıza, aykırılık ve eksiklikleri görülen konular hakkında gerekli yasal işlemler yapılacak. Ayrıca karayolu güzergahlarında da otobüsler üzerindeki denetimlere ağırlık verilecek. 
     Yine güzergah üzerinde ve terminallerde yapılan trafik kontrollerinde araçlarda teknik yönden bir aksaklığın bulunup bulunmadığı, özellikle de aşınmış lastik kullanılıp kullanılmadığı, dış ışık donanımlarının faal olup olmadığına dikkat edilecek. Görüşü azaltan sisli, yağışlı ve benzeri havalarda gündüzleri de yakını gösteren ışıkların yakılması sağlanacak. Far ayarı ve ışık donanımı bozuk araçlar eksiklikleri giderilinceye kadar trafikten men edilecek. 
     Yangın söndürme cihazı ve ilk yardım çantası bulunmayan, mevsim şartlarına göre gerekli teçhizat ve avadanlıkları olmayan araçların eksiklikleri tamamlamaları sağlanacak. 
     
     KAR ÖNLEMLERİ 
     Bayram süresince kar yağışı olması halinde, TIR türündeki araçlar ile gerek görülmesi halinde ağır tonajlı diğer araçlar, uygun yerlerde kısa süreler ile trafik akışı normale dönünceye kadar bekletilecek. 
     Diğer araçların mutlak suretle kar tipi lastiklerle ya da zincir takarak yola devam etmeleri sağlanacak. Ayrıca, kamu kurum ve kuruluşlarından veya kiralama suretiyle çekme araçları temin edilerek tatil süresince önem arz eden yol kesimlerinde ve bölge trafik denetleme istasyon amirliklerinde hazır bulundurulacak. 
     Trafik kontrollerinde alkol, aşırı hız, hatalı sollama, yakın takip ve şerit ihlali gibi trafik kazalarının oluşumunda büyük rol oynayan kural dışı davranışların denetimlerine ağırlık verilecek. 
     Ayrıca, yorgun, uykusuz ve dalgın araç kullandığı tespit edilen sürücüler uyarılarak, güzergah üzerindeki bölge trafik denetleme istasyon amirlikleri de dahil olmak üzere, uygun yerlerde dinlenmeleri sağlanacak. 
     
     EMNİYET KEMERİNE YAKIN TAKİP 
     Trafik denetlemelerinde emniyet kemerinin kullanılmasına yönelik uygulamalara ağırlık verilecek. 
     Video-kamera radarlı ekip araçları, bayram tatili süresince daha da etkili olarak 24 saat esasına göre faaliyet gösterecek. 
     Aynı güzergah üzerinde olup da birden fazla ilin sorumluluğunda olan önemli karayolu güzergahları ve geçitlerinde yoğun kar yağışı, buzlanma ve heyelan gibi durumlarda, iller arasında koordinasyon sağlanarak, gerekli tedbirler ivedilikle alınacak. 
     Tatil süresince karayollarında, her 30 kilometreye 1 ekip otosu düşecek şekilde planlama yapılacak, gerekiyorsa bölge trafik ekiplerinin şehiriçi trafik ekipleri ile takviye edilmesi sağlanacak. 
     Trafik personeli maç, konser, toplantı gibi programlarda güvenlik nedeniyle görevlendirilmeyecek, gerektiğinde bu gibi etkinliklerde sadece trafik tanzim ve düzeni amacıyla görevlendirilecek. 
     Tatil süresince trafik ekiplerinde akaryakıt kısıntısına gidilmeyecek. 
     Bayram öncesinde kurbanlık hayvanların yoğun bir şekilde il ve ilçeler arasında sevk işlemleri gerçekleşeceğinden Tarım ve Köyişleri Bakanlığı il ve ilçe müdürlükleri personeli ve veteriner hekimlerin yapacakları kontrollerde, talepleri halinde yardımcı olunacak. 
     Şehiriçi trafik yoğunluğunun artacağı düşünülen Arife günü önemli kavşaklarda, hayvan pazarları ve büyük alışveriş merkezleri civarı ile vatandaşların yoğun olarak ziyaretlerde bulunacakları mezarlıklar civarında gerekli trafik önlemleri alınacak. 
     Trafik görevlileri kılık ve kıyafetleri ile ekip otolarının temiz, düzenli ve bakımlı olmasına özen gösterecek, sürücülere hitap ederken kararlı olacaklar, halkla ilişkileri zedeleyen polemik ve tartışmalara girmeyecek. 
     
</TEXT>
</DOC>
