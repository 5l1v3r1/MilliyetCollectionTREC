<DOC>
<DOCNO> 403601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sondun01.html </URL>
<DATE> 2005/12/15/ </DATE>
<TIME> 02.45 </TIME>
<AUTHOR>  </AUTHOR>
<HEADLINE>
İsrail, saldırılarına devam ediyor... 
</HEADLINE>
<TEXT>

     İsrail'in, Gazze'nin kuzeyindeki bir örgüt militanının evine ve güneyindeki Refah mülteci kampına füze saldırıları düzenlediği bildirildi. 
     Görgü tanıkları, İsrail'in, Gazze'nin kuzeyindeki Halk Direniş Komiteleri örgütü militanı Amar Karmut'un evine bir helikopterden füze fırlattığını belirtti. 
     Karmut'un saldırıdan kurtulduğu, ancak evdeki bir kişinin yaralandığı kaydedildi. Saldırıda vurulan 3 katlı binanın üst katının alev aldığı belirtildi. 
     İsrail ordusu ise hava saldırısının örgüt tarafından silah deposu olarak kullanılan binayı hedef aldığını bildirdi. 
     İsrail, dün, örgüte üye 4 militanı öldürmüştü. 
     Öte yandan, İsrail'in ayrıca, Gazze'nin güneyindeki Refah mülteci kampındaki İslami Cihad yardım bürosuna 2 füze fırlattığı ve saldırıda kimsenin yaralanmadığı belirtildi. 
     
</TEXT>
</DOC>
