<DOC>
<DOCNO> 406020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sonsiy06.html </URL>
<DATE> 2005/12/23/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Aydın Güven Gürkan bugün yoğun bakımdan çıkacak 
</HEADLINE>
<TEXT>

     Geçirdiği kalp enfarktüsü sonucu dün hastaneye yatırılan eski SHP Genel Başkanı Aydın Güven Gürkan’ın, sağlık durumunun iyiye gittiği bildirildi. 
     Özel Acıbadem Kozyatağı Hastanesi’nde tedavisi süren Gürkan’ın doktoru Uzman Doktor Nuri Çağlar, AA muhabirine yaptığı açıklamada, "miyokard enfarktüsü" nedeniyle hastanelerine getirilen Gürkan’ın koroner yoğun bakım servisinde tedavisinin sürdüğünü ve bugün özel bir odaya alınacağını söyledi. 
     Aydın Güven Gürkan’ın bütün tetkiklerinin yapıldığını, kan tahlilleri ve alınan elektrosu sonucunda durumunun olumsuz çıkmadığını anlatan Çağlar, "Sayın Gürkan, durumu iyi olduğu için bugün yoğun bakımdan çıkarılarak özel odaya alınacak" dedi. 
     Çağlar, Gürkan’ın 26 Aralık Pazartesi günü taburcu edilebileceğini kaydetti. 
     
</TEXT>
</DOC>
