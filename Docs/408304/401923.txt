<DOC>
<DOCNO> 401923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/spor/spo03.html </URL>
<DATE> 2005/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağda kriz bitti 
</HEADLINE>
<TEXT>


Hafta başından bu yana antrenman yapamayan Cihan ve Uğur dün takımla birlikte çalışmalara başladı 

ERHAN TELLİ 


Beşiktaş derbisi hazırlıklarını dün sabah basına kapalı yaptığı antrenmanla sürdüren Galatasaray'da savunmanın sağında yaşanan kriz sona erdi. 
Sakatlıkları yüzünden hafta başından bu yana idmanlara katılamayan Cihan ve Uğur yoğun tedavi sonucunda ayağa kalktı. İki futbolcunun takımla çalışmalara başlamasıyla rahat nefes alan Teknik Direktör Eric Gerets'in, Beşiktaş'a karşı Cihan'ı ilk 11'de sahaya süreceği belirtildi. Almanya'da tedavi olan Hasan Şaş ve sakat Ergün ise idmanda yer almadı. Gerets, Orhan Ak'la özel bir görüşme yaptı. Belçikalı hoca, Orhan'a "hazır ol" emri verdi. 
Antrenman sırasında Hakan Şükür ayağına darbe aldı. Tecrübeli golcünün adalesinde ödem oluştuğu, durumunun bugün belli olacağı bildirildi. Ergün hakkında ise karşılaşma saatinde karar verileceği açıklandı. Bu arada PFDK Ankaraspor maçında kırmızı kart gören Tomas'a 2 maç ceza verdi. 

Derbide Çakır sürprizi 

Galatasaray-Beşiktaş maçını daha önce derbi tecrübesi bulanmayan Cüneyt Çakır yönetecek 

Merkez Hakem Kurulu, Galatasaray ile Beşiktaş arasında yarın akşam Ali Sami Yen Stadı'nda oynanacak 2005 yılının son derbi maçı için sürpriz bir şekilde Cüneyt Çakır'a görev verdi. Dev karşılaşmada Çakır'ın yardımcılıklarını Bahattin Duran ile Alpaslan Dedeş yapacak. 
İstanbul Bölgesi hakemi olan, 30 yaşındaki Cüneyt Çakır kariyerinde ilk kez derbi maçta düdük çalacak. 2001-2002 sezonundan bu yana Süper Lig'de maç yöneten genç hakem, daha önce Beşiktaş'ın 2, Galatasaray'ın 1 maçında görev yaptı. Kartal'ın geçen sezon İstanbulspor'u 2-1, bu sezon Samsunspor'u 3-2 yendiği maçları yöneten Çakır, Galatasaray'ın geçen sezon İstanbulspor'u 4-1 mağlup ettiği karşılaşmayı da yönetmişti. 

GALATASARAY GÜNLÜĞÜ 
Sıkı güvenlik 
İstanbul İl Spor Güvenlik Kurulu dün yaptığı toplantıda derbide alınacak emniyet tedbirlerini görüştü. İstanbul Valiliği'nde Emniyetten Sorumlu Vali Yardımcısı Ergun Güngör başkanlığında yapılan toplantı sonunda, 60 güvenlik kamerasıyla izlenecek derbide 2270 polisin görev yapacağı açıklandı. 

Hakan Şükür farkı 
Galatasaray'ın tecrübeli forveti Hakan Şükür, Beşiktaş'a en çok gol atan sarı - kırmızılı futbolcu durumunda bulunuyor. Kral geride kalan karşılaşmalarda Kartal'ın ağlarını 13 kez salladı. Dev maçta yedek soyunması beklenen Hakan bu gollerden sadece 2'sini Ali Sami Yen Stadı'nda attı. 

Kartlar uçuşuyor 
Galatasaray ile Beşiktaş arasında son yıllarda oynanan derbilerde kartlar adeta havada uçuşuyor. Ezeli rakiplerin oynadığı son 8 lig maçında hakemler 4 kırmızı, 59 sarı kart çıkardı. 

Senfoni bugün 
Yönetimin, kulübün 100. kuruluş yılı etkinlikleri kapsamında organize ettiği 100. Yıl Senfonisi bugün yapılacak. İş Sanat Konser Salonu'ndaki konser saat 21.00'de başlayacak. 


</TEXT>
</DOC>
