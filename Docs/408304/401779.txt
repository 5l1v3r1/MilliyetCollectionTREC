<DOC>
<DOCNO> 401779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sonspo33.html </URL>
<DATE> 2005/12/08/ </DATE>
<TIME> 20.10 </TIME>
<AUTHOR>  </AUTHOR>
<HEADLINE>
Fenerbahçe, Kayseri Erciyesspor maçına iki eksikle çalıştı 
</HEADLINE>
<TEXT>

     Fenerbahçe, hafta sonunda Kayseri Erciyesspor ile yapacağı lig maçının hazırlıklarını sürdürdü. 
     Samandıra Tesisleri'nde, teknik direktör Christoph Daum yönetiminde gerçekleştirilen ve yaklaşık 1,5 saat süren akşam antrenmanında, futbolcular istasyon çalışmasının ardından yarı sahada çift kale maç yaptı. Teknik direktör Daum, maçta, as takımda Tuncay'ı tek forvet oynatırken, orta sahanın solunda Kemal'e, sağında da Mehmet'e görev verdi. 
     Tedavileri devam eden Selçuk, Nobre ve Anelka'nın yanı sıra boğaz enfeksiyonu geçiren Servet ve Aurelio antrenmana katılmadı. 
     Takımda Servet ve Aurelio'nun yanı sıra bazı oyuncularda da boğaz ağrıları bulunduğu, bu nedenle tüm futbolcuların doktor kontrolünden geçirileceği bildirildi. 
     
     SEMİH SEVİNCİ 
     Fenerbahçe'de, Semih'e verilen 3 maçlık cezanın Tahkim Kurulu tarafından kaldırılması sevinç yarattı. 
     Çift kale maç sırasında, tesislerden gelen idari menajer Volkan Ballı, Semih'in cezasının kaldırıldığı haberini, saha kenarında maçı izleyen teknik direktör Daum'a iletti. Daum'un, takımda sakat oyuncuların çok olması nedeniyle, bu habere sevindiği gözlendi. 
     Fenerbahçe, yarın akşam basına kapalı yapacağı antrenmanla, Kayseri Erciyesspor maçının hazırlıklarını sürdürecek. 
     Sarı-lacivertliler, 10 Aralık Cumartesi günü bu karşılaşma için uçakla Kayseri'ye gidecek. 
     
</TEXT>
</DOC>
