<DOC>
<DOCNO> 405861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/siyaset/asiy.html </URL>
<DATE> 2005/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çiller hep geç kalır, Demirel her şeyi bilir' 
</HEADLINE>
<TEXT>


Emekli olan Filistin Büyükelçisi Fuad Yasin, 13 yıl 8 ay süren Türkiye görevinde yaşadıklarını ve birlikte çalıştığı siyasilerin ilginç yönlerini anlattı 

Utku Çakırözer - Ankara 


Türkiye'de 13 yıl 8 ay süren görevinin ardından emekli olan Filistin Büyükelçisi Fuad Yasin ülkesine dönüyor. 
Ankara'da en uzun görev yapan diplomatın taşıdığı "dean" duayen unvanına sahip 72 yaşındaki diplomat, Türkiye yıllarını Milliyet'e anlattı 
Madrid'de büyükelçiydim ve Çin'e atanacaktım. 01.30'da liderimiz Yaser Arafat aradı ve kısa süreliğine acilen Türkiye'ye gitmemi istedi. Birkaç aylığına diye geldim ama 13 yıl ve birkaç ay kaldım. Hiç pişman değilim, burada Türk halkından çok büyük destek ve dayanışma gördüm. 

Türk damadıyla iyi anlaşıyor 
Filistinliler İsrail işgali altında büyük acılar çekerken, Türkiye, İsrail ve ABD'nin ortak tatbikat yaptığını öğrenince çok üzüldüm. Sonradan bunun sadece 'arama - kurtarma' tatbikatı olduğu bildirildi. Bazı Müslüman ülkeler Türkiye'nin İsrail'le iyi ilişkilerine karşı çıkıyor. Bence yanlış. Bizim dostumuza, 'düşmanın şu olacak' deme hakkımız yok. 
Kordiplomatiğin başı olarak her yıl 29 Ekim ve 10 Kasım törenlerinin yanı sıra değişik vesilelerle Anıtkabir'e giderek yaklaşık 100 kez saygı duruşunda bulundum, özel defteri imzaladım. 
Kızı Shaza'nın bir Türkle evlenme isteğine hiç müdahale etmediğini belirten Yasin, polis damadı Mehmet Çalış ve Polatlı'daki ailesiyle de çok iyi anlaştıklarını söyledi. 

159 büyükelçiyi uğurladı 

"Ankara'daki altıncı yılımda, Ürdün Büyükelçisi gidince duayen oldum. Bu sıfatla sekiz yılda 159 büyükelçiye veda resepsiyonu verdim, veda konuşması yaptım ve bir gümüş tepsi hediye ettim. En üzücü görevim Türkiye'de vefat eden İrlanda Büyükelçisi Sean Whelan'ın cenazesini Esenboğa'dan uğurlamak oldu. Ben emekli olunca "duayen"lik Umman Büyükelçisi Muhammet Nazır El Vohaybi'ye geçti ve geçen hafta bana veda resepsiyonu verdi. Gidenlere, 'Siz Türkiye'yi bırakıyorsunuz ama Türkiye sizi bırakmayacak derdim.' Türkiye bundan sonra hep benim yanımda olacak." 

Çalıştığı liderler 

Türkiye'de üç cumhurbaşkanı, dokuz başbakan ve 18 dışişleri bakanıyla çalışan Yasin, liderleri şöyle hatırlıyor 

İşadamı kafalı 
TURGUT ÖZAL İşadamı kafasına sahip bir devlet adamıydı. Masasında altı hesap makinesi bulunur, her biriyle ayrı bir programı hesaplardı, şaşırırdım. 

Baba santrfor 
SÜLEYMAN DEMİREL Tanıyan herkes onu sever. 9. Cumhurbaşkanı olduğu için her görüşümde, "Siz bu takımın dokuz numaralı santrforusunuz" derim ve çok güleriz. Her konuda ve her yer hakkında her şeyi bilen adamdır. 

Çok insancıl 
AHMET NECDET SEZER Kanun adamı. Hiç lafı dolaştırıp, edebiyat yapmadan ne söyleyecekse doğrudan yüzüne söyler. Çok insancıldır. 

Fantastik bir hanım 
TANSU ÇİLLER Fantastik ve çok cesur bir hanımdı, ama tek sorunu randevularına çok geç kalmasıydı. İstanbul'da restore edilen bir yalının açılışı için akşam 20.00'de yemeğe davet etti, 21.15'te geldi. Çok uzaktan geliyor sandım, ama öğrendim ki 100 metre ilerideki evinden geliyormuş 

Hep telaşlı 
NECMETTİN ERBAKAN Çok açık bir zek sı var. Ama hep telaş içinde olması rahatsız edici. Her şeyi aynı anda yapmak ister. 

Hiç şaşmadı 
BÜLENT ECEVİT Kalplerimizde çok özel yeri var. Filistin davasında doğru bildiğinden hiç şaşmadı. 

Çok pratik 
RECEP TAYYİP ERDOĞAN Çok pratik, gerçekçi, enerjik. İstanbul'da başkanken sokak sokak gezip sorunları yerinde tespit etmesinden lider olacağı belliydi. 

Güler yüzlü 
ABDULLAH GÜL Çok yoğun çalışmasına rağmen bir kere bile yorgun, asık suratlı görmedim. Her zaman rahat ve güler yüzlü. 


</TEXT>
</DOC>
