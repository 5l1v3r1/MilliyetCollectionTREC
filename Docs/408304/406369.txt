<DOC>
<DOCNO> 406369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/25/magazin/yazdud.html </URL>
<DATE> 2005/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi moda BANLIEUE 
</HEADLINE>
<TEXT>



Can dostum İzzet Çapa, Murat Özalp ve Didem Sözen ortaklığında açılan, takı sanatının zirvedeki ismi Cem Lokmanhekim'in işlettiği Banlieue'nün zirveye oturacağını yazmıştım. Nitekim dediğim oldu. Banlieue 2 haftada zirveye oturdu. Hafta sonu oradaydım, tek boş masa yoktu. Hafta arası da torpille yer bulunuyor. Bunda şaşacak bir şey yok aslında. Yemekler muhteşem, servis iyi, hesap uygun, atmosfer olağanüstü. E daha ne olsun Dahi mimar Ali Türker'in yaptığı muhteşem dekorasyonla minik bir sarayda yemek yiyor gibisiniz. Banlieue'ye sanat, sosyete ve iş dünyasının zirvedeki kuaförü olan M M Bahçecik'in patronlarından 25 yıllık arkadaşım Mehmet Bahçecik, Metemteks'in Başkanı, yakışıklı tekstilci ve Bodrum Fuga Oteli'nin sahibi Emre Can ve güzel eşi Gülden ile gittik. 4 kişi Boğaz'a nazır oturup üç şişe şarap içtik. Düşünün keyfimizi. Ortaya yeşil mercimekli, keçi peynirli semizotu ve ızgara hellim peynirli sebze salatası, börekçi tabağı, çıtır parmak tavuk, çıtır hamsi ekmek, wanton Çin mantısı geldi. Ana yemek olarak kuskuslu köfte, acılı dana bonfile dilimleri, tatlı-ekşi soslu tavuk ve çıtır Pekin ördeği istedik. Son noktayı, Banlieue'nün mutfak şefleri sevgili Gazi ve Bilal Ateş kardeşler tatlı şöleniyle koydu. New York ricotta cake'i ve meyveli panna cotta'sı süperdi. Bir akşam da İzzet'in annesi sevgili Gügü'nün Gürnar Çapa Uğurlu ev sahipliğini yaptığı gece için Banlieue'deydim. Geliri Korunmaya Muhtaç Çocuklar Vakfı'na bağışlanan geceyi Rıhtım Karaköy Lions organize etmişti. Davette 10 dakika kaldım ama konukların şıklığı gözümden kaçmadı. Yani şimdi moda Banlieue. Telefon numarası 0212 231 03 56. 

Altın Nota yarışı 

Türkiye Müzik Ödülleri organizasyonunu bu yıl Turuncu Medya Grup yapacak. Grup, Türkiye Müzik Ödülleri'nin haklarını 3 ay önce kendi şirketlerinin üzerine tescil ettirmiş, adını da 'Türkiye Müzik Ödülleri Altın Nota' yapmış. Ocak sonuna kadar internet ve sms yoluyla gönderilecek oylar sayesinde, ödül kazanacak yıldızlar bu yıl ilk kez halk oylaması ile belirlenmiş olacak. 2005'te Altın Nota'ya aday olacak yıldızları 100 kişilik bir komite belirledi. Adayların kategorileri ve isimleri www.altinnota.com adresli internet sitesinde mevcut. Daha geniş bilgi almak ve oylamaya katılmak istiyorsanız bu internet adresine hemen giriniz. Altın Nota ödülleri şubat ayı içinde büyük bir törenle dağıtılacak. Sevdiğiniz yıldızın kazanması sizin oylarınıza bağlı. 

Oğul, babanın patronu 

Taverna Kralı Fedon'un oğlu Theo'nun çocukluğunu bilirim. Theo dünya efendisi bir genç oldu ve gece kulübü işletmeciliği yapıyor. Geçen yıl Anadolu yakasında, Theo'nun Yeri adlı meyhanede çok keyifli geceler yaşandı. Theo şimdilerde sevgili Hale Dicleli'nin halkla ilişkilerini yaptığı Levent'teki eski People'ın yerinde açılan Coco a Gogo'yu işletiyor. Coco a Gogo'da çarşamba ve cuma geceleri Fedon sahne alıyor. Yani baba söylüyor, oğul işletiyor. Coco a Gogo'da cumartesi geceleri ise müziğin bir başka beyefendisi Neco sahneye çıkıyor. Telefon numarası 0212 324 26 26. 

Caddebostan'da Rakı Balık 

Anadolu yakası da cıvıl cıvıl. Ama köprü trafiği nedeniyle karşıya geçerken zorlanıyorum. Geçen akşam sırdaşım İsmail Akkaya'ya sözüm vardı, erken saatte buluşup Bağdat Caddesi'nde yeni açılan buzBAR'da keyif yapalım istedim. Valla yol 3 saat sürdü. O sürede İzmir'e, Antalya'ya giderdim. İstanbul'u terk edersem tek neden trafik olacak. Caddebostan'ın ünlü lokantası Rakı Balık'a, sevgili Celal Sivrikaya'nın ortak olduğu dönemde gitmiştim. Bu yıl işletme ve dekorasyon yenilendi. 25 yıllık arkadaşım, sahnelerden çok iyi tanıdığınız, yıllardır Bodrum'da olan Ertan Öztaş başa geçti. Her akşam canlı fasıl var. Muhabbet yerinde. 

Mönüdeki otlar Ege'den 
Çeşit zengin ve benim en sevdiğim türden. Mönüde Ege'nin ünlü otları hardalotu, turpotu, radika, kenger, arapsaçı, ebegümeci var... Daha ne olsun Üstelik taze taze. Ahtapotlar denizden çıktığı anda kayada dövülüp köpürtülerek buzlanmadan geliyor. Tuzlu sardalya, çiroz, dağ kekiği ve zeytinyağı Marmara Adası'ndan. Balıklar günlük. İnşallah bozmazlar. Şikayetiniz olursa hemen bildirin ki, kulaklarını çekebileyim. 

İçkisiyle iyi bir yemek en çok 60 YTL 
Fiyatlar uygun. Kişibaşı 40-60 YTL'yi geçmiyor. Mekanın sahipleri Batu ve Can Özer kardeşler. Aşçılar Murat Karadağ ve Mehmet Durdi. Serviste Selami Kurul, Ali Bayrak, Hasan Akkırık ve Ruşen Kaşgar var. Benim orada olduğum gece sevgili Ertan Öztaş sürpriz yapıp sahneye çıktı. Çok iyiydi. Ertan anlattı. Açılışta Müzeyyen Senar, kızı Feraye, Nükhet Duru, Fatih Ürek, Hayko, Tanyeli, Ferdi Özbeğen, Akrep Nalan, Tuğba Özerk, Ekrem Bora, Nilgün Belgün, Dany Grunberg ve Sermin Çapa da oradaymış. Çok özel bir gece olmuş. Dilerim böyle özel bir gece bir akşam da bana denk gelir. İşte Rakı Balık'ın telefonu 0216 478 45 78. 

Gebze'den mektup var Serçeşme Sofrası 

Fatma Atalay, eşi Muharrem Bey ile İstanbul Gebze'de beş dönümlük bir arazi üzerine bir lokal kurmuş. Adı Hasan Hüseyin Çiftliği Serçeşme Sofrası. Atalay çifti lokantalarını 'Dostlarınızla kendinizi evde hissedeceğiniz bir yer' olarak tanımlıyor. Fatma Hanım "Çeşit çeşit meyve ağaçlarıyla dolu bir bahçemiz, yapay göletimiz, ördek, kaz, koyun, tavuk, horoz gibi birbirinden güzel hayvanlarımız, bir kapalı lokantamız, güneşli havalar için keyifli hamaklarımız ve kahvaltı da yapabileceğiniz bir açıkhava bölümümüz var" diyor. Çarşamba fasıl, cuma türkü geceleri varmış. Telefon 0262 658 08 33. 

Atilla geri döndü 

Yılların deneyimli ismi sevgili arkadaşım Atilla Kaplakarslan uzun süredir Amerika'daydı. Artık bir ayağı Amerika'da öteki ayağı İstanbul'da olacak. Yeniden prodüksiyon işlerine soyundu. Ömer Kurt ve Yavuz Toraman'la birlikte Vizyon Production'ı kurdu. Defileler, yarışmalar, özel geceler düzenleyecekler. Koordinatörleri ise Yasemin Karabulut. İlgilenenlere telefonları 0212 351 23 82. 

DİKKAT DİKKAT DİKKAT DİKKAT 
Sapanca'da tatil ve güzellik 
Efendim, bu köşede size her keseye uygun bazı seçenekler sunuyorum. Bu kez de Sapanca Gölü kıyısındaki Richmond Hotel ve bünyesindeki Nua Wellness SPA'dan söz edeceğim. 1997 Marmara Depremi sırasında hasar gören Sapanca Vakıf Oteli tamamıyla yıkıldı ve yerine Richmond Nua Wellness SPA yapıldı. Tamamı göl manzaralı süper lüks odalara sahip bu otelin çok da hoş bir sağlık ve güzellik merkezi var. Ünlü İtalyan şef Carlo Bernardini'nin yemekleri ise süper. Gürültü olur diye 10 yaşından küçük çocukları otele kabul etmiyorlar. Otelde haftasonu bir gün 2 kişi 260 Euro. Geniş bilgi isteyen 0264 582 21 00 arayabilir. İyi tatiller dilerim. 

Hyatt'ta hayat var 
İstanbul Elmadağ'daki Hyatt Regency Otel'in, eski İngiliz centilmenler kulübü havasındaki The Library Bar'ında keyifli akşamlar sürüyor. Şömine başında sıcak şarap içiyorsunuz. Ayrıca sıcak rom ya da viskili harika punch bir tür meyva kokteyli hazırlıyorlar. The Library Bar 18.00-02.00 saatleri arasında açık. Önceden yer ayırtmak gerekmiyor. Müzik banttan. Ben önce Hyatt'ın İtalyan lokantası Spazio'da yemeğimi yiyorum sonra da The Library Bar'da kahve-konyağımı içiyorum. Çok ucuz olduğunu söyleyemem ama The Library keyifli ve her zaman kaliteli bir bar. 



</TEXT>
</DOC>
