<DOC>
<DOCNO> 403310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sondun16.html </URL>
<DATE> 2005/12/14/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Kolombiya'da gerillalarla rehine değiştokuşuna onay... 
</HEADLINE>
<TEXT>

     Kolombiya hükümetinin, gerilla örgütüyle rehine değiştokuşu için ülkenin güneybatısında uluslararası denetim altında tutulacak askerden arındırılmış bir bölge kurulmasını kabul ettiği bildirildi. 
     Devlet Başkanı Alvaro Uribe, yaptığı açıklamada, Kolombiya Devrimci Silahlı Güçleri FARC ile rehine değişimini müzakere edebilmek amacıyla, Batılı ülkelerin teklifi uyarınca, ülkenin güneybatısında bir askerden arındırılmış bölge kurulmasını kabul ettiğini bildirdi. 
     Uribe, ''Fransa, İsviçre ve İspanya'nın teklifini kabul ediyoruz, çünkü bu teklif egemenliğimizi tartışmaya açmıyor ve vatandaşlarımızı tehdit etmiyor'' diye konuştu. 
     Hükümetin kararı, rehinelerin değiştokuşunu ele almak amacıyla hükümet ile FARC arasında görüşme yapılmasına olanak sağlayacak. Görüşmenin, askerden arındırılacağı açıklanan bölge olan Pradera vilayetindeki Valle del Cauca köyünde yapılacağı belirtiliyor. 
     Taraflar arasındaki müzakerelere 40 kadar uluslararası gözlemci katılacak. 
     17 bin üyesi bulunduğu sanılan FARC, aralarında 1 Fransız ve 3 Amerikalının da bulunduğu 59 siyasetçi ve askerin serbest bırakılması karşılığında 500 adamının salıverilmesini istiyor. 
     
</TEXT>
</DOC>
