<DOC>
<DOCNO> 400576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/spor/spo07.html </URL>
<DATE> 2005/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Süper benzin 1-0 
</HEADLINE>
<TEXT>


Bursaspor, Süper Lig yolunda çok önemli bir engeli daha aştı, en yakın takipçisi Antalyaspor'u deplasmanda Yunus Altun'un golüyle avladı. Puan farkını 9'a çıkararak, rakiplerini tozuna kattı 


İkinci Lig A Kategorisi'nde Antalyaspor ile Bursaspor arasındaki ilk yarının en kritik maçında gülen konuk ekip oldu. Lider yeşil - beyazlılar, maçın başında bulduğu golle rakibini geçerek, aradaki puan farkını 9'a çıkardı ve Süper Lig için önemli bir avantaj yakaladı. 
8. dakikada Serkan soldan ortaladı, Yunus kafayla yakın mesafeden topu ağlara gönderip, hem ligdeki sekizinci sayısını attı, hem de takımını zafere taşıdı 0-1. Kalan bölümde ev sahibi, beraberlik için bastırdı, ancak kaleci Yavuz'u aşamadı. Milli Takımlar Teknik Direktörü Fatih Terim ve yardımcısı Oğuz Çetin ile Futbol Federasyonu eski başkanı Haluk Ulusoy da karşılaşmayı izledi. 

Maçın karnesi 
HAKEMLER Selçuk Dereli, Bahattin Duran, Aleks Taçcıoğlu 
ANTALYASPOR Şenol 6 - Levent 6 , Volkan 7 Dk.88 Serkan , Mehmet Yılmaz 5 - Ercan 5 , Mustafa 5 , Cem Sinan 6 Dk.90 Metin , Nihat 5 Dk.60 Hakan Keleş 6 , Coşkun 5 - Burak 7 , Taner 5 
BURSASPOR Yavuz 8 - Serdar 7 , Ünsal 6 Dk.88 Veli , Miu 7 - Mesut 7 , İbrahim 6 , Orhan 7 , Frasineanu 6 , Eser 7 Dk.79 Mehmet - Serkan 8 Dk.88 Yakup , Yunus 7 
GOL Yunus Dk.8 
SARI KARTLAR Nihat, Ercan Antalya , İbrahim, Miu Bursa 

Eser'in ayağı kırıldı 

Bursaspor, Antalya'da üç puan kazanırken, genç golcüsü Eser Yağmur'u kaybetmenin şokunu yaşadı. 
79. dakikada Antalyaspor kalecisi Şenol ile çarpışmasının ardından sakatlanan Eser ambulansla hastaneye kaldırıldı. Bu futbolcunun sol ayak kaval kemiğinin iki yerden kırıldığı açıklandı. Beşiktaş'tan kiralık olarak Bursaspor'a gelen genç oyuncunun ayağı alçıya alındı. Eser, attığı 6 golle bu sezon takımının başarısında büyük pay sahibi olmuştu. Teknik Direktör Raşit Çetiner, maçtan sonra soluğu Anadolu Hastanesi'ne kaldırılan futbolcusunun yanında aldı. Eser, uçakla İstanbul'a götürülerek, tedavi altına alındı. 
Antalya Genel Direktörü Yılmaz Vural, "Biz 11, rakip ise 3 pozisyona girdi. Eser gibi sevdiğim oyuncunun ayağının kırılmasına da çok üzüldüm. Kendisine geçmiş olsun diliyorum" dedi. 


</TEXT>
</DOC>
