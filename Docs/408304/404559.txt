<DOC>
<DOCNO> 404559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/son/sontur24.html </URL>
<DATE> 2005/01/01/ </DATE>
<TIME> 18.36 </TIME>
<AUTHOR>  </AUTHOR>
<HEADLINE>
Şohben zehirlenmesinden aynı aileden 4 kişi öldü 
</HEADLINE>
<TEXT>

     Bursa'nın Merkez Yıldırım İlçesi'nde aynı aileden 2'si çocuk 4 kişinin öldüğü şofben zehirlenmesiyle ilgili inceleme yapan Bursa Şehiriçi Doğalgaz Dağıtım Ticaret ve Taahhüt A.Ş. BURSAGAZ , şofben bağlantısının denetim, proje ve kontrol dışında yapıldığını belirledi. 
     BURSAGAZ'dan yapılan yazılı açıklamada, Emirsultan Mahallesi Doyuran Caddesi Keskin Kardeşler Apartmanı'ndaki Mehmet Şerif Akın'ın oturduğu dairenin doğalgaz açılışının, 7 Kasım 1998 tarihinde soba ve ocak kullanımı olarak yapıldığı bildirildi. 
     Açıklamada, olayın hemen ardından evde yapılan incelemede, mutfaktaki şofben bağlantısının denetim, proje ve kontrol dışında yapıldığı, dairede baca olmadığının, cihazın da çalışır durumda olduğu fakat baca sensörünün devre dışı kaldığının belirlendiği kaydedildi. 
     Bu arada, bugün meydana gelen şofben zehirlenmesi olayında Mehmet Şerif Akın 36 , eşi Nuran 31 , çocukları Eşref 10 ile Hatice Nur 8 ölü olarak bulunmuştu. 
     
</TEXT>
</DOC>
