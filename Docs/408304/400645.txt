<DOC>
<DOCNO> 400645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sondun31.html </URL>
<DATE> 2005/12/05/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Afrika'da şiddetli deprem, çocuklar enkaz altında 
</HEADLINE>
<TEXT>

     Afrika'da şiddetli bir deprem olduğu bildirildi. 
     Amerikan Jeolojik Araştırma Merkezi'nin internet sitesinde, Afrika'nın doğusunda Kenya'nın başkenti Nairobi'de hissedilen ve Tanganika gölü bölgesinde meydana gelen depremin Richter ölçeğiyle 6.8 büyüklüğünde olduğu açıklandı. 
     
     Fransız gözlemevi Büyüklük 7,5 

     Fransa'nın Strasbourg kentindeki gözlemevi, Afrika'da meydana gelen depremin büyüklüğünün Richter ölçeğine göre 7,5 olduğunu bildirdi. 
     Depremin TSİ 14.19'da meydana geldiği kaydedildi. 
     
     Kongo'da evler yıkıldı, çocuklar enkaz altında 

     Depremde onlarca evin yıkıldığı, Kongo'daki bir kasabada çocukların enkaz altında kaldığı bildiriliyor. 
     Kongolu insani yardım görevlisi Jean-Donne Owali, depremin merkezinden 55 kilometre ötedeki Kalemie'den Associated Press'e telefonla yaptığı açıklamada, "Onlarca ev çöktü, birkaç çocuk evlerinin çatısı altında kaldı" dedi. Depremde yaralananların hastanelere kaldırıldığı bildirildi. 
     Deprem, gölden bin kilometre uzaklıktaki Nairobi'de ve Kenya sahilindeki Mombasa'da da hissedildi. 
     
     Nairobi'de işyerleri boşaldı, sarsıntı 3 ülkede hissedildi 

     Meydana gelen şiddetli depremde, Kenya’nın başkenti Nairobi’de yüzlerce kişinin işyerlerini boşalttığı bildirildi. 
     Amerikan Jeolojik Araştırma Merkezi’nin internet sitesinde yer alan açıklamada, Demokratik Kongo Cumhuriyeti’nin Kalemie kasabasının 55 kilometre güneydoğusunda meydana gelen depremin, can ya da mal kaybına yol açıp açmadığının henüz bilinmediği belirtildi. 
     Depremin Tanzanya, Ruanda’nın başkenti Kigali ve Burundi’nin başkenti Bujumbura’da da hissedildiği kaydedildi. 
     Bölgede 2000 yılı Ekim ayında meydana gelen Richter ölçeğine göre 6.5 büyüklüğündeki depremde 7 kişinin yaralandığını açıkladı. 
     
</TEXT>
</DOC>
