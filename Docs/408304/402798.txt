<DOC>
<DOCNO> 402798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sonspo23.html </URL>
<DATE> 2005/12/12/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Fenerbahçe Federasyon seçimlerinde kimi destekleyeceğimiz belli değil 
</HEADLINE>
<TEXT>

     Fenerbahçe Kulübü Yönetim Kurulu, 19-20 Ocak tarihlerinde yapılacak Futbol Federasyonu Olağanüstü Genel Kurulu'nda kimi destekleyeceklerinin henüz şekillenmediğini açıkladı. 
     Kulübün resmi internet sitesinde yapılan açıklamada, bugün bir gazetede yer alan ''Fenerbahçe'nin adayı Ata Aksu'' şeklindeki haberin gerçeği yansıtmadığı bildirildi. 
     Bu konuda gerekli açıklamaların daha sonra yapılacağı belirtilerek, ''Henüz adayları açıklanmamış bir seçimde kulübümüzün kimi destekleyeceği de henüz şekillenmemiştir. İlerleyen günlerde adayların ortaya çıkması ile birlikte Fenerbahçe Kulübü'nün hangi adayı destekleyeceği, yönetim kurulumuz tarafından karara bağlanacak ve gerekli açıklama yapılacaktır'' denildi. 
     
</TEXT>
</DOC>
