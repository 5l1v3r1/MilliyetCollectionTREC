<DOC>
<DOCNO> 404722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/soneko42.html </URL>
<DATE> 2005/12/19/ </DATE>
<TIME> 21.15 </TIME>
<AUTHOR>  </AUTHOR>
<HEADLINE>
Haydarpaşa için proje yarışması açılacak 
</HEADLINE>
<TEXT>

     Ulaştırma Bakanı Binali Yıldırım, Galataport'un ardından gündeme gelecek olan Haydarpaşa için imar şartlarına göre, önümüzdeki yıl proje yarışması açılacağını bildirdi. 
     TÜSİAD'ın HiltonSA Oteli'nde verdiği kokteylde gazetecilerin sorularını yanıtlayan Ulaştırma Bakanı Binali Yıldırım, Haydarpaşa Limanı çevresini kapsayacak proje için gelecek yıl ihaleye çıkabileceklerini düşündüğünü söyledi. 
     Boğaz tüp geçişinde bazı istasyonlarda tarihi eserlere rastlanması nedeniyle projede bir gecikme olup olmayacağı yönündeki bir soruya karşılık da Yıldırım, arkeolojik kazıların bir an evvel yapılabilmesi için arkeologların 3 vardiya halinde çalışmasını istediklerini söyledi. Ancak, bunun mümkün olmadığını, Kültür ve Turizm Bakanlığı'nın elinde yeterli arkeolog bulunmadığını söyleyen Bakan Yıldırım, Kültür Bakanlığı'nın bu iş için Anadolu'dan arkeolog getireceğini kaydetti. 
     Yıldırım, yapımcı şirketten uzatma taleplerinin geldiğini ancak, proje bitmeden herhangi bir uzatmaya gitmenin mümkün olmadığını, bu gecikmelerin, işler hızlandırılarak kapatılabileceğini ifade etti. 
     
</TEXT>
</DOC>
