<DOC>
<DOCNO> 407178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/guncel/agun.html </URL>
<DATE> 2005/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül'ün oğlu ölümden döndü 
</HEADLINE>
<TEXT>


Başkentte polislerden kaçıp ters yöne giren oto hırsızları, Dışişleri Bakanı Abdullah Gül'ün oğlu Ahmet Münir'in aracına çarptı. Gül, emniyet kemeri ve airbag sayesinde yara almadan kurtuldu, iki zanlıdan biri öldü 

ANKARA Milliyet 

Başkent sokaklarında nefes kesen hırsız - polis kovalamacası inanılmaz olaylara sahne oldu. Dışişleri Bakanı Abdullah Gül'ün oğlu Ahmet Münir Gül'ün kullandığı otomobil, sabah saatlerinde polisten kaçan oto hırsızlarının aracıyla çarpıştı. 
Otomobili "bir daha kullanılamaz araç" pert haline gelen Gül, emniyet kemeri takması ve açılan hava yastıkları sayesinde ölümden döndü. Yapılan kontrollerde alkolsüz çıkan Gül, kaldırıldığı Bayındır Hastanesi'ndeki tedavinin ardından taburcu edildi, zanlılardan biri ise öldü. 

Polisten kaçtılar 
Solmaz Kılıçtepe Polis Karakolu'nda çalıntı kaydı bulunan 06 FCE 71 plakalı Hyundai Accent marka otomobili Çankaya Alaçam Sokak yakınlarında gören polisler, 02.30 sıralarında otomobilin peşine düştü. 
Kovalamaca sırasında önce Dikmen Caddesi'nden Kızılay istikametine kaçan oto hırsızları, daha sonra Eskişehir yolundan Bahçelievler'e yöneldi. 
Diğer polis ekipleri güzerg h üzerinde uygulama yaparken, otomobil Balgat Dostlar Sitesi kavşağında ters yöne geçti. İki şüphelinin içinde bulunduğu otomobil, Sayıştay binası önünde, Kızılay'a doğru gelen 06 AG 594 plakalı Hyundai Getz marka özel otomobille çarpıştı. Çarpışmanın ardından otomobilden çıkan bir şüpheli, arka sokaktaki bir inşaatta el arabasına gizlenmeye çalışırken yakalandı. 
Hırsızların çarptığı otomobilde bulunan ve şoku üzerinden atamayan Gül, polislere bakan oğlu olduğunu söylemedi ve "öğrenciyim" dedi. Bilkent'ten evine doğru gittiğini söyleyen ve okul arkadaşlarından yardım isteyen Gül, "Araç ters yönden hızla geliyordu, çarptı. Sadece onu hatırlıyorum. Sağlık durumum iyi" dedi. 

Gazeteciler tanıdı 
Olay yerine gelen gazetecilerin tanıdığı Gül, arkadaşlarının yardımıyla Bayındır Hastanesi Acil Servisi'ne kaldırıldı. Bir süre müşahede altında tutulan Gül, sabaha karşı 06.00 sıralarında hastaneden taburcu edildi. Gül'ün sağlık durumunun iyi olduğu öğrenildi. 
Olayın ardından başlatılan soruşturma sürerken, ağır yaralı zanlılardan Serkan Sevin, sabah saatlerinde yaşamını yitirdi. Diğer şahsın ise Ankara'da hırsızlıktan sabıkası olan Ersin Engin olduğu anlaşıldı. 
Ahmet Münir Gül'ün gece geç saatlerde proje çalışmaları için Bilkent'te bulunduğu ve kaza meydana geldiği sırada evine dönmekte olduğu öğrenildi. 

Abdullah Gül'e sabah söylendi 

Kazanın Dışişleri Bakanı Abdullah Gül'ün koruma polislerine hemen bildirildiği, ancak polislerin Gül'e olayı sabah aktardığı öğrenildi. Cumhurbaşkanı Ahmet Necdet Sezer'in Mısır gezisine eşlik eden Gül, olayla ilgili olarak, "Kazayı bu sabah öğrendim. Kendisiyle konuştum. İyiymiş, sınavına gitmiş" dedi. 



</TEXT>
</DOC>
