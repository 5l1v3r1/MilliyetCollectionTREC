<DOC>
<DOCNO> 405568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/spor/spo04.html </URL>
<DATE> 2005/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Gümrük'ten zor çıktı 2-1 
</HEADLINE>
<TEXT>


Trabzonspor, Ali Sami Yen Stadı'ndaki maçta İkinci Lig B Kategorisi ekiplerinden Karagümrük önünde sıkıntılı dakikalar yaşadı. Mehmet'in golüne Haydar cevap verdi, 80'de Fatih son sözü söyledi 


Karadeniz ekibi, ligdeki Beşiktaş galibiyetinin ardından Ali Sami Yen'de çıktığı Türkiye Kupası sınavında Karagümrük karşısında soğuk terler döktü, son bölümde attığı golle galibiyeti buldu. 
Sert geçen mücadelenin 33. dakikasında ceza yayı üzerinde toplu buluşan Mehmet Yılmaz'ın golüyle Trabzonspor 1-0 öne geçti. İlk devre bu skorla kapanırken, ikinci yarıda Karagümrük rakip kaleyi baskı altına aldı. 53'te Haydar'ın şık vuruşuyla eşitlik sağlandı. Trabzon, zaman zaman kalesinde sıkıntılı dakikalar yaşamasına rağmen 80'de hedefine ulaştı. Szymkowiak'ın pasında topla bulaşan Fatih, ileri çıkan kaleci Volkan'ı çalımlayarak, aşırtma vuruşla topu filelere gönderdi 1-2. 

Maçın karnesi 
HAKEMLER Hüseyin Göçek, Bülent Gökçü, Tarık Ongun 
FATİH KARAGÜMRÜK Volkan 7 - Kerem 5 , Sürkan 5 , Zafer 4 , Özgür 5 - Göktuğ 5 Dk. 84 Öner , Haydar 7 Dk.74 Hasan 4 , Erkan 5 , Ali 5 - Emre 6 Dk. 86 Ümit , Sertan 5 
TRABZONSPOR Tolga 6 - Feridun 5 Dk. 74 Szymkowiak 5 , Tayfun 5 , Erdinç 5 Dk. 69 Eller 4 - Lee Yong Dk. 13 Ufukhan 5 , Yattara 6 , Hüseyin 7 , Hasan 6 , İbrahim 6 - Mehmet 7 , Fatih 7 
GOLLER Mehmet Dk.33 , Haydar Dk.53 , Fatih Dk.80 
SARI KARTLAR Tayfun, Fatih, Hüseyin Trabzon , Zafer Karagümrük 

Altı oyuncu istedi 

Teknik Direktör Vahid Halilhodzic, devre arasındaki transfer döneminde 6-7 oyuncuya ihtiyaçlarının olduğunu ve bunu yeni kulüp başkanı Nuri Albayrak'a bildirdiğini, aynı sayıda oyuncunun da Trabzonspor'dan gideceğini söyledi. 
Tecrübeli hoca, "İstenilen bütün oyuncuları almak ve takımı güçlendirmek 1 ay gibi sürede mümkün değil. Eski yönetim 1 ay önce genel kurul kararı aldı. O dönemden itibaren son ayı yalnız geçirdim, muhatap olacak insanlar yoktu. Durum çok zordu. Yeni yönetim ve başkanın gelmesiyle, umut ediyorum ki kulüp her alanda daha düzgün bir hale gelecektir. Şu andakinden daha iyi bir takım oluşturmamız gerekiyor. Başkan ile görüşmemizde futbolcu isimleri verdim. Defansa ve forvete 1'er yabancı oyuncu istedim" dedi. 
Vahid Halilhodzic, Nuri Albayrak ile yaptığı görüşmede, kendisiyle çalışma konusunda büyük bir istek hissettiğini söyledi, "İstediğim bazı şeyleri hemen ertesi gün çözdü. Bu çok önemli ve iyi. Yeni başkana ve yeni yönetime tam güven var" ifadelerini kullandı. 


</TEXT>
</DOC>
