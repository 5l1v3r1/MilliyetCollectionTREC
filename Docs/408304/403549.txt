<DOC>
<DOCNO> 403549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/siyaset/axsiy02.html </URL>
<DATE> 2005/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal'dan AKP'ye en ağır suçlama 
</HEADLINE>
<TEXT>


Baykal "Liberalini gördük, dindarlık taslayan hırsızları da görüyoruz. Türklük alt kimlik demek ülkeyi parçalar" 

ANKARA Milliyet 


TBMM Genel Kurulu'ndaki bütçe görüşmeleri muhalefetin hükümete yönelik yolsuzluk eleştirileri ve "alt kimlik - üst kimlik" tartışmaları eşliğinde başladı. 
CHP Genel Başkanı Deniz Baykal, özelleştirme ihalelerindeki yolsuzluk iddialarına dikkat çekerek "Daha önce liberal hırsızları gördük, dindarlık taslayan hırsızları da görüyoruz" dedi. 

Kırmızı çizgi 
Baykal, Türklüğü alt kimlik olarak nitelemenin ülkeyi parçalayacağını belirterek, "Bu Türkiye'nin kırmızı çizgisidir" dedi. Baykal, "İnsan 'Başbakan'ın kimlik sorunu mu var' diye düşünüyor, bu kimlik takıntısı nedir. Sıkışınca 'tek devlet, tek millet' diyor. Tek milletten muradı ne Türklük alt kimlikse, Türkiye'de hangi kimlik var, bir söyleyin öğrenelim Sayın Başbakan. Arnavutluk'taki Türkler alt kimliktir. Arnavutlar üst kimliktir. Türk milleti, Türkiye'de alt kimlik değildir. Bunu içine sindireceksin" ifadelerini kullandı. 

Hangi millet 
Türk milletinin alt kimlik olarak söylenmesinin parçalanmaya yol açabileceğini kaydeden Baykal, "Egemenlik kayıtsız şartsız milletindir" yazısını okuyarak, "Hangi millet bu arkadaşım Onun adını merak ediyorsan Anayasa'ya bakarsın, tatmin etmiyorsa Kuvayı Milliye'ye bakarsın" dedi. 


</TEXT>
</DOC>
