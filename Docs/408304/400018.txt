<DOC>
<DOCNO> 400018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sonsiy27.html </URL>
<DATE> 2005/12/02/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Başbakan Erdoğan'ın Okyanusya ziyareti başladı 
</HEADLINE>
<TEXT>

     Başbakan Recep Tayyip Erdoğan’ın 11 gün sürecek olan Zelanda ve Avusturya ziyareti başladı. 
     Başbakan Erdoğan, işadamları ve gazetecilerle birlikte yaptığı ziyaret öncesinde Esenboğa Havaalanında düzenlediği basın toplantısında, Çanakkale Savaşları sonrasında gelişen dostluklar olduğunu söyledi. Erdoğan, iktidarları döneminde Gelibolu’ya yönelik ciddi çalışmalar yaptıklarını ve bunların hala devam ettiğini ve bunun hem Yeni Zelanda ve Avustralya yönetiminin de takdirlerini kazandığını bildirdi. 
     Erdoğan, Çanakkale Savaşı’nın yıldönümünde her iki ülkenin Başbakanlarıyla biraraya geldiklerini ve onların ısrarlı davetleri nedeniyle bu ziyaretleri gerçekleştirdiklerini belirtti. Erdoğan, bu yıldönümünün yaşattığı büyük acılarla beraber tarihi tecrübelerle olumlu ilişkilerin gerçekleştirildiği bir zeminde olduğunu belirterek, "Çanakkale Savaşı, savaşan taraflar arasında kin ve nefret yerine dostluğa neden olduğu için insanlık tarihinde özel bir yere sahiptir" dedi. 
     Erdoğan, fiziksel mesafenin uzaklığına rağmen orada yaşayan Türklerin de, Türkiye’yi bu bu ülkelerle yakınlaştıran diğer bir konu olduğunu belirterek, burada yaşayan Türklerin de daha önce Türkiye’den bu ülkelere üst düzeyde ziyaret yapılmamasından şikayet ettiklerini, bu ziyaretin onları da sevindireceğini ve mutlu edeceğini ifade etti. 
     Erdoğan, bu ülkeler arasında siyasi, ekonomik ve kültürel işbirliğinin geliştirilmesinin ortak hedef olduğunu da belirterek, bu ziyaret sırasında Avustralya ile tarım alanında teknik işbirliği anlaşması imzalanacağını da bildirdi. 
     
     CIA UÇAKLARI İÇİN YETERLİ AÇIKLAMA YAPILDI 
     Erdoğan, bir gazetecinin CIA uçaklarıyla ilgili sorusu üzerine, "Ben tabi kime inanacaksınız bilemiyorum. Bu konuyla ilgili MİT müsteşarının, Ulaştırma Bakanının ve bizim açıklamamız oldu. Hala bunu soruyorsunuz. Bunlar soruldu. Yani eğer başka bildiğiniz şeyler varsa bunları da açık söyleyeyim. Haber kaynakları olarak MİT müsteşarına, bizlere güvenmiyorsanız bizde sizin söylediklerinizle hareket edelim" şeklinde konuştu. 
     
</TEXT>
</DOC>
