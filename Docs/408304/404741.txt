<DOC>
<DOCNO> 404741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sonsiy19.html </URL>
<DATE> 2005/12/19/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Yıldırım Benim oğlum ne devletten gemi aldı ne de devletle iş yaptı 
</HEADLINE>
<TEXT>

     Ulaştırma Bakanı Binali Yıldırım, denizcilikte ÖTV’yi kaldırdıkları için balık fiyatlarının da düştüğünü belirterek, "Palamut yemeyeni dövüyorlar... Bir lira arkadaşlar..." dedi. 
     Yıldırım, TBMM Genel Kurulu’nda, Ulaştırma Bakanlığı, Telekomünikasyon Kurumu ve Denizcilik Müsteşarlığı’nın 2006 bütçeleri üzerinde yaptığı konuşmada, sivil havacılıkta başlattıkları hamlenin tüm istatistikleri alt ettiğini söyledi. Yıldırım, sivil havacılıkta 2002 yılında 31 milyon yolcu taşınırken, 2005’te bu rakamın 59 milyon 
     olduğunu, 110 olan uçak sayısını ise 222’ye çıkardıklarını bildirdi. 
     Yıldırım, "Yolcu sayısını 31 milyondan 59 milyona, uçak sayısını 222’ye çıkarmışız 200 YTL olan bilet fiyatını 50 YTL’ye düşürmüşüz, 
     yine ’sivil havacılıkta bir şey yapmadınız’ deniliyor. İnsaf, insaf... 
     Halkımız, kimin ne yaptığını çok iyi biliyor" diye konuştu. 
     Havaalanlarını yenilediklerini belirten Yıldırım, Antalya Havaalanı’na ikinci pist ve terminal binasını 11 ayda hizmete verdiklerini söyledi. Yıldırım, şöyle konuştu 
     "Hizmet budur. Antalya Havaalanı’nın kapasitesi 5 milyon yolcuydu, 15 milyon yolcuya çıkardık. Eğer ikinci terminal ve pisti yapmasaydık bu yıl Antalya Havaalanı tıkanmıştı. 
     Esenboğa’ya bakın... Köy meydanıydı, köy... Türkiye’ye yakışmıyordu. 28 Ekim’de ikinci pist ve yeni terminal binasını açıyoruz. 
     Türkiye’de 70’e yakın havaalanı yapılmış. Buralarda in cin top oynuyordu. Bugün o alanların yüzde 50’sine uçak seferi yapılıyor. 15 havaalanında da iyileştirme çalışmalarımız devam ediyor. Hayat devam ediyor, dolayısıyla ihtiyaçlar da devam edecek... 
     Ben bu yaşıma geldim bir şey öğrendim CHP söyler, biz yaparız. 
     İşte farkımız burada. Sizler söylüyorsunuz, hatırlatıyorsunuz, biz yapıyoruz." Yıldırım, CHP Trabzon Milletvekili Şevket Arz’ın laf atması üzerine, "Trabzon’a 5 uçak iniyordu günde, şimdi 30 uçak iniyor" dedi. 
     
     "ONUR AIR’İN ONURU..." 
     Yıldırım, bazı Avrupa ülkelerinin Onur Air’in uçuşlarını sürekli olarak kaldırdığını hatırlatarak, "Bu hükümet ve bu bakan, bu yasağı 12 günde kaldırarak hem Türkiye’nin hem de Onur Air’in onurunu 
     kurtarmıştır" diye konuştu. 
     CHP İstanbul Milletvekili Mehmet Sevigen’in laf atması üzerine de Yıldırım, "SHP döneminde, 4 ay denizcilikten sorumlu devlet bakanlığı yaptınız. Ankara Belediyesi’nde seçim kaybeden herkesi oraya yerleştirdiniz. Denizcilik Müsteşarlığı’nda bizi denizciye hasret bırakmıştınız. Belgeler elimde... Şimdi 260 liyakatli denizci görev yapıyor oralarda..." dedi. 
     Bakan Yıldırım, denizcilik sektöründe ÖTV’yi kaldırdıklarını hatırlatarak, balıkçıların artık Tunus kıyılarına kadar gittiklerini ve buralarda yakaladıkları balıkların bir kısmını ihraç ettiklerini söyledi. Yıldırım, "Palamut yemeyeni dövüyorlar. Arkadaşlar bir lira, bir lira... Lafla peynir gemisi yürümez" dedi. 
     
     OĞLUYLA İLGİLİ İDDİALAR 
     Yıldırım, oğluyla ilgili iddiaları yanıtlarken de oğlunun ne devletten gemi aldığını ne de devletle iş yaptığını söyledi. CHP’nin, bu konuda verdiği gensoru önergesinin altında kaldığını savunan Yıldırım, CHP grubundan 15 milletvekilinin de önerge aleyhinde oy kullandığını iddia etti. 
     Oğluyla ilgili yanlış beyanda bulunan ve iftira atanları "Allah’a havale ettiğini" kaydeden Yıldırım, bu konuda 20 dava açtığını ve davaların hepsini kazandığını bildirdi. 
     
     AVUSTRALYA 
     Bakan Yıldırım, Avustralya’dan gemi alımı ile ilgili görüşme yaptıkları yolundaki iddiaları reddederek, "Biz, orada gemi alımı görüşmesi yapmadık. Bizi hasretle bekleyen soydaşlarımızı ziyaret ettik" dedi. 
     Daha önce Avustralya’dan gemi alındığını hatırlatan Yıldırım, İDO Genel Müdürü olduğu dönemde 16 gemi aldıklarını, bunların ikisini Türk tersanelerine yaptırdıklarını söyledi. Yıldırım, CHP milletvekillerine dönerek, "Gemileri artık neden Türkiye’de yaptırmıyoruz biliyor musunuz çünkü Türk tersaneleri 2010 yılına kadar dolu. Kayık bile yapamıyorlar" diye konuştu. 
     
</TEXT>
</DOC>
