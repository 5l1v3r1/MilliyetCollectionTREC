<DOC>
<DOCNO> 400440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/sondun17.html </URL>
<DATE> 2005/12/04/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
İsrailli askerler Kuzey Irak'ta peşmergelere eğitim verdi mi 
</HEADLINE>
<TEXT>

     İsrail'in önde gelen gazetelerinden Yediot Ahronot, bazı İsrail şirketlerinin kuzey Irak'ta ihaleyle üstlendikleri peşmergelerin gizlice eğitimine ilişkin haberinden sonra, İsrail Dışişleri Bakanlığı'nın iki ülke ilişkilerinin zarar göreceği endişesiyle Ankara'ya ''yatıştırıcı mesajlar'' gönderdiğini yazdı. 
     Gazeteye göre, bu mesajlarda İsrail tarafı, ''İsrail şirketlerinin kendi inisiyatifleriyle bu işlere giriştiklerini ve İsrail Devleti'nin bu bölgelerde herhangi bir faaliyetinin olmadığını'' belirtiyor. 
     İsrail'in geçen yıl Türkiye'ye kuzey Irak'ta faaliyette bulunan şirketlerinin listesini ilettiği ve bölgede bir İsrail varlığına karşı olduğu konusunda güvence verdiğini kaydeden gazete, İsrail Dışişleri Bakanlığı'nın kuzey Irak'taki İsrail şirketlerini sertçe eleştirerek, bu tür hareketleri ''skandal ve sorumsuzluk'' olarak değerlendirdiklerini belirtti. 
     Gazeteye adının verilmemesi koşuluyla konuşan bir bakanlık yetkilisi, ''Bu, oldukça ciddi bir konu ve İsrail de bunu biliyor, ama önlemek için yeterince çaba göstermiyor. Çok ciddi bir konu, çünkü buraya gidenler kendi hayatlarını da riske atıyor. Yaralanabilirler ve kaçırılabilirler. Her yıl onlarca kaçırma olayı var burada. Ne istiyoruz Yeni bir Elhanan Tennenbaum vakası yaratmak mı '' dedi. 
     Tennenbaum, Lübnan'da Hizbullah örgütü tarafından kaçırılan bir işadamı olarak biliniyor. 
     Bakanlık yetkilisi, İsrail şirketlerinin faaliyetini ''para kazanmak için gereksiz bir risk'' olarak niteledi ve ''Buna ilave olarak, bu tür hareketler, müttefimiz Türkiye ile ilişkilerimizin karmaşıklaşıp tehlikeye düşmesine neden oluyor. Bir işadamı kar sağlayacak diye bütün bir ülke riske giriyor'' diye konuştu. 
     Yediot Ahronot, bazı İsrail şirketlerinin kuzey Irak'ta, yerel yönetimle anlaşmalı olarak, son 1,5 yıldır gizlice peşmergeleri eğittiklerini ve onlara milyonlarca dolarlık malzeme sağladıklarını, ayrıca Erbil'deki bir havalanı inşaatına katkıda bulunduklarını öne sürmüştü. 
     Haberde, İsrailli komandoların amaçlarını gizleyerek, Türkiye üzerinden Irak'a giriş yaptıkları da öne sürülmüştü. 
     Yerel Kürt yönetimi yetkililerinin, İsrail firmalarıyla yürütülen projelerin niçin gizli tutulduğu sorusuna, ''güvenlik nedeniyle'' cevabını verdikleri belirtilen haberde, adı geçen iki İsrail şirketi Motorola İsrail ve Magalcom yetkililerinin, açıklamalarında haberleri ne yalanladıkları, ne doğruladıklarına yer verilmiş, bu şirketlerin sadece ''Yasadışı bir iş yapmıyoruz'' dedikleri aktarılmıştı. 
     Gazete, son 18 ay boyunca birçok İsrailli güvenlik şirketinin, kuzey Irak'a eski komandoları gönderdiklerini ve bunların bölgesel hükümet tarafından düzenlenen özel program çerçevesinde peşmergeleri eğittiklerini bildirmişti. 
     Haberde, askeri eğitim projesine katılan deneyimli ve seçkin İsrailli komandoların çölde ''KOD Z'' adı verilen bir üste kaldıkları, silah kullanımı, savunma ve terörle mücadele teknikleri konusunda eğitim verdikleri yazılmıştı. 
     
</TEXT>
</DOC>
