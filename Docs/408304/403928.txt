<DOC>
<DOCNO> 403928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sondun01.html </URL>
<DATE> 2005/12/16/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
Hariri soruşturması 6 ay daha sürecek 
</HEADLINE>
<TEXT>

     BM Güvenlik Konseyi, oybirliğiyle aldığı kararla, eski Lübnan Başbakanı Refik Hariri suikastını soruşturan BM Uluslararası Bağımsız Soruşturma Komisyonu'nun UNIIIC görev süresini, 15 Haziran 2006'da sona ermek üzere, altı aylığına uzattı. 
     Fransa tarafından sunulan, ABD ve İngiltere tarafından desteklenen karar tasarısını kapalı oturumda yapılan görüşmeler sonunda kabul eden Güvenlik Konseyi, kararla UNIIIC'e, son bir yılda ülkede işlenen diğer siyasi cinayetleri soruşturan Lübnan'a teknik destek vermesi konusunda yetki de veriyor. 
     Güvenlik Konseyi kararında ayrıca, Suriye'nin soruşturmayı engellemeye yönelik eylemlerinden duyulan ''derin endişe'' dile getirilirken, Suriye, soruşturma komisyonuyla ''açık bir şekilde ve derhal'' işbirliği yapmaya çağrılıyor. 
     Güvenlik Konseyi toplantısından sonra basın mensuplarına açıklamada bulunan ABD'nin BM Daimi Temsilcisi John Bolton, kararın, Suriye konusunda daha önce alınan iki karar gibi oybirliğiyle alındığını belirterek, bunun ''Suriye yönetimine yönelik güçlü bir sinyal'' olduğu değerlendirmesinde bulundu. 
     
</TEXT>
</DOC>
