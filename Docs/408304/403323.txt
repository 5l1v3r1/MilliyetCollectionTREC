<DOC>
<DOCNO> 403323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sondun29.html </URL>
<DATE> 2005/12/14/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Şiilerden El Cezire'ye protesto 
</HEADLINE>
<TEXT>

     Irak'ta, başkent Bağdat ile güneydeki Necef kentinde yüzlerce Şii, uydudan yayın yapan Katar televizyonu El Cezire'yi protesto etti. 
     Bağdat'ın Sadr mahallesinde toplanan kalabalık, El Cezire'de dün akşam saygın Şii din adamı Ayetullah Ali Sistani aleyhinde sarfedilen sözleri protesto ederken, ''Baasçı ve terörist El Cezire, din düşmanı El Cezire'' şeklinde sloganlar attı. 
     Sistani'nin portrelerini taşıyan kalabalık, El Cezire'nin boykot edilmesi çağrısında bulundu. 
     Necef'teki gösteride de, kamyonet ve motorsikletli göstericilerin ''Seyid Ali, bütün halk seninle birlikte'' diye bağırdığı, bu göstericilere yüzlerce yayanın da katıldığı bildirildi. 
     El Cezire'de dün akşam yayımlanan bir programa konuk olarak katılan, İngiltere'nin başkenti Londra'da yaşayan Iraklı yazar Fadıl El Rubayi, Şii din adamlarının ''Amerikan birliklerinin Irak'a girişini kolaylaştırdığını'' ve ''Şiileri çatışmamaya çağırdığını'' söylemişti. 
     Programa, seçimlerde Şii listesine yakın bir kişi olan Fuad Semavi de katılmıştı. 
     Iraklı yetkililerce sık sık ayaklanmaya sıcak bakmakla suçlanan El Cezire'nin, hükümetin kararı uyarınca Irak'ta muhabir bulundurmasına izin verilmiyor. 
     
</TEXT>
</DOC>
