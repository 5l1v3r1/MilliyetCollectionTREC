<DOC>
<DOCNO> 400376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/siyaset/axsiy01.html </URL>
<DATE> 2005/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekbirli anma gecesi 
</HEADLINE>
<TEXT>


Anadolu Gençlik Derneği tarafından Nermin Erbakan için anma gecesi düzenlendi, Necmettin Erbakan gelince 'Mücahit ' diye slogan atıldı 

ANKARA Milliyet 


Kapatılan Refah Partisi'nin RP son genel başkanı Necmettin Erbakan'ın vefat eden eşi Nermin Erbakan için önceki akşam Ankara Atatürk Spor Salonu'nda anma gecesi düzenlendi. 
Geceyi, kapatılan Milli Görüş Teşkilatı'nın yerine kurulan Anadolu Gençlik Derneği'nin düzenlediği belirtildi. 
Binlerce Milli Görüşçünün katıldığı gecede Kuranıkerim okundu, tekbirler getirildi. "Hoca sen bizim her şeyimizsin", "Mücahit Erbakan" sloganları atıldı. Gecede Nermin Erbakan adına vakıf kurulacağı açıklandı. 
Kısa bir konuşma yaparak katılanlara teşekkür eden Necmettin Erbakan, dış güçlerin Türkiye'yi tahrip etmeye çalıştığını söyledi. Milli birlik içinde çalışılmasını isteyen Erbakan, "Bir ülkenin gücü tankında, topunda değil, imanlı evlatlarındadır. Bu geceyi düzenleyen Anadolu Gençlik Derneği'nin faliyetleri, ülkemize yapılan en büyük hizmetlerdir" dedi. 

Sakallı ve çarşaflılar 
Erbakan'ın kızları ve torunlarının da hazır bulunduğu geceye katılanlar arasında kara çarşaflı kadınlarla sarıklı ve şalvarlı erkekler de yer aldı. Geceye Saadet Partisi Genel Başkan Vekili Recai Kutan başta olmak üzere çok sayıda siyasetçi de geldi. 


</TEXT>
</DOC>
