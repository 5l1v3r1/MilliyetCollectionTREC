<DOC>
<DOCNO> 403717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sonsiy08.html </URL>
<DATE> 2005/12/15/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Ağar Başbakan demogoji yapıyor 
</HEADLINE>
<TEXT>

     15.12.2005 - DYP Genel Başkanı Mehmet Ağar, 
     Başbakan Recep Tayyip Erdoğan’ın hükümete yönelik eleştirilere yanıt vermek yerine "demagoji yaptığını" savunarak, "Parlak demagojilerin arkasına saklananların hesabını, sandık verecektir. Sandığın kimin hesabını göreceğini hep birlikte göreceğiz" dedi. 
     Eski Kırgızistan Dışişleri Bakanı Roza Otunbayeva ve ana muhalefet partisi Asaba Genel Başkanı Azimbek Beknazarov, DYP Genel Başkanı Mehmet Ağar’ı makamında ziyaret etti. Ağar, görüşmenin ardından gazetecilerin sorularını yanıtladı. 
     Ağar, TBMM Genel Kurulu’nda bütçe görüşmeleri sırasında Başbakan Recep Tayyip Erdoğan’ın, alt-üst kimlik tartışmaları konusunda muhalefete eleştirilerde bulunduğunun hatırlatılması üzerine, şunları söyledi 
     "Bize yönelik öyle bir şey yapmaya kimsenin haddi olmaz. CHP’nin raporu üzerine onlara yönelik bir konuşmaydı. Bizim bu konularda kafamız karışık değil, berrak. Söylediklerimiz ortadadır. Ben geçen grupta Türk milleti dedim. İki sene önce gene demiştim demek, bir başbakana yakışan savunma tarzı değildir. Her gün desen ne olur, bir zararı mı var Kimlik tartışmaları Cumhuriyet ile birlikte bitti. 
     Türkiye bütünlük içinde yaşıyor, yaşamaya da devam edecek. Zaman zaman ayrılıkçılık hevesi içinde olanlar oldu ama bunların hepsi milletin sağduyusuyla aşıldı, geçti gitti." 
     
     "SEÇİMDEN KAÇMAKLA OLMUYOR" 
     Başbakan Erdoğan’ın bütçe konuşmasında, ilk seçimde muhalefet partilerinin sandığa gömüleceği yönünde bir değerlendirme yaptığının anımsatılması üzerine Ağar, Erdoğan’ın "demagoji yaptığını" savundu. 
     Erdoğan’ın, aslında yapılan eleştirilere cevap veremediğini kaydeden Ağar, şöyle devam etti 
     "Yolsuzluklar, yoksulluk, tarımın, esnafın sorunları konusunda hiçbir cevap verememiştir. Parlak demagojilerin arkasına saklananların hesabını sandık verecektir. Sandığın kimin hesabını göreceğini hep birlikte göreceğiz. Öyle seçimden kaçmakla olmuyor. Millet sandığı getirip koyarsa hiçbir parti bundan kaçamayacaktır. Başbakan, başka muhalefet partilerinin zaaflarından istifade edip onlara yönelik şov yapabilir ama bize karşı bir kelime söyleyemez, söyleyememiştir de zaten." 
     
     "PANTOLON OLMADI, CEKET VERELİM" 
     Ağar, bir gazetecinin, imam hatip mezunlarının üniversite sınavındaki katsayı sorununun aşılması için bir yönetmelik çıkarıldığını belirtmesi üzerine, "Bu Pantolon olmadı ceket verelim 
     oldu. Sorunu çözemeyince bu şekilde bir çözüm getirdiler. Önce bu sorunun mağdurlarının fikrini alalım, ona göre bir görüş belirtiriz" karşılığını verdi. "Kimlik tartışmalarında Başbakan’ın Nutuk’a atıfta bulunmasını nasıl yorumluyorsunuz " sorusunu da Ağar, "Nutuk önemli referanstır. Ama herkesin işine geldiği pasajı kullanarak bir yere gelmesi mümkün değil" diye yanıtladı. Ağar, CIA ve FBI başkanlarının ziyaretlerine ilişkin değerlendirmesinin sorulması üzerine de, eskiden sessiz sedasız olan bu görüşmelerin şimdi neden perde önünde yapıldığına bakılması gerektiğini söyledi. Ağar, "Adı üzerinde, istihbarat işleri şeffaf işler değildir. Bir neticeye yönelik olduğu vakit bu tür görüşmeler hep olacaktır, olmuştur da. Fayda da elde edilmiştir. Umut ederim ki, bu sefer de daha faydalı sonuçlar çıkabilir" dedi. Irak Devlet Başkanı Celal Talabani’nin, "Türkiye’nin PKK terörünü çözmek için genel af ilan etmesi gerektiği" yönünde bir açıklama yaptığının anımsatılması üzerine Ağar, "Türkiye’nin dışardan akla ihtiyaç duymadığını, bu konularda kendi inisiyatifini kullanacağını" söyledi. İçki yasağına yönelik girişimlerle ilgili olarak da Ağar, "Mevcut yasakları kaldırmakta zorunlu olan bu parti, yeni yasaklar koyarak kendini temsil ettiğini ifade ettiği bakış açısına ters düşmektedir" dedi. Hükümetin bu konuları gündeme getirerek gündem değiştirmeye çalıştığını savunan Ağar, "Demokraside yasak icat edemezsin. İşiniz yasakları kaldırmaktır. Tabanın beklediği yasakları kaldıramayanlar, yeni yasaklarla belki bunları dengelemeye çalışıyorlar" diye konuştu. 
     
</TEXT>
</DOC>
