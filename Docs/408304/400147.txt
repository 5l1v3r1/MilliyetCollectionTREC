<DOC>
<DOCNO> 400147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/guncel/gun09.html </URL>
<DATE> 2005/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlık kadro için harekete geçti 
</HEADLINE>
<TEXT>


Milliyet'in, Devlet Opera ve Balesi'nde yıllardır çözülemeyen kadro sorununu gündeme getirmesi yankı buldu. Maliye Bakanlığı'nın 234 kadro için dün onay verdiği bildirildi 

Aslı Onat 

İstanbul Devlet Opera ve Balesi'nde İDOB yıllardır yaşanan kadro sorununu dün kültür sanat sayfasına taşıyan Milliyet'in haberi ses getirdi. Kültür Bakanlığı'ndan edinilen bilgiye göre Maliye Bakanlığı, Devlet Opera ve Balesi için istenen 285 kadronun 234'ünü dün itibariyle verdi. Yeni kadro haberi sevindirici olmakla birlikte, sorunu kökten çözmeye yetecek gibi gözükmüyor. 
Devlet Opera ve Baleleri'nde yaşanan kadro sorununu opera ve bale yetkilileriyle sanatçılar değerlendirdi. Görüşlerini aldığımız isimlerden kimileri kadro haberine inanmazken, bazıları bunun uzun vadeli bir çözüm olmadığını ifade etti. 

Beyhan Murphy İDOB Başkoreograf Vekili 

Dün müdüriyetten yeni kadroların açılacağı haberini aldık. Bunun için Müdür Kerim Soysal'a, Kültür Bakanlığı Müsteşarı Mustafa İsen'e, Maliye Bakanı Kemal Unakıtan ile Kültür ve Turizm Bakanı Atilla Koç'a teşekkür ediyoruz. Ama bu uzun vadeli bir çözüm değil, çünkü İDOB'da aşırı bir kadro birikimi var. Dans belli bir yaşa kadar yapılıyor. İDOB'da 37 yevmiyeli dansçı var. Aralarında başdansçılar da bulunuyor. Öte yandan herkesin yararına olacak bir emeklilik meselesinin gündeme getirilmesi gerekiyor. 

Yekta Kara İDOB Rejisörü 

Kadroların açılacağı haberi bize de ulaştı. Sezon başından beri böyle bir umudun belirdiğini biliyoruz. Bu tür konularda belli prosedürlerin işlemesi gerekiyor. Maliye Bakanlığı'nın onayı, Başbakanlık'tan açıktan atama izni alınması gerekiyor. 2006'nın ilk yarısında, ümit ederim başında, kadrolar ulaşır. En son genel sanat yönetmenliği görevim döneminde, 1997'de sınav açılmış ve 78 kişi alınmıştı. Şu kadarını belirteyim hafifletici bir neden değil ama ücretler eskiye göre arttı. Sınavın bir an önce açılmasını çok arzu ediyoruz. Son aşamaya geldik, biraz daha sabır. 

Geyvan McMillen İDOB Koreografı 

Bu sorun uzun yıllardır sürüyor ve çare bulunamıyor. Genç çocuklar, yıllardır yevmiyeli ya da yevmiyesiz olarak güç şartlarda çalışmaya devam ediyor. Yapılacak en önemli şey, kadroların açılması. Yalnız bu kadrolar nasıl açılır ve ne şekilde bir altyapıyla bunu gerçekleştirirler bilemiyorum. Uzun zamandır öneriler getiriliyor ama bir türlü düzene giremedi. Sonuçta herkes durumu biliyor ama çözüm getirilemiyor. Kadroyu gençleştirmek için ona göre bir sistem kurulması lazım. Dans genç bedenlerle yapılan bir şey. Sonuçta bir dansçı kaç yıl dans edebilir 

Opera sanatçıları ne dedi 

Burçin Çilingir Solist 
Başrolleri söyleyen iki opera solistinden biriyim. İDOB'da 4 seneyi doldurdum. Bütün büyük başrolleri Otello'da Desdemona, Belisario'da Antonina, Manon Lescaut'ta Lescaut, La Bohem'de Mimi, Don Giovanni'de Donna Elvira, il Trovatore'de Leonora, Jenufa'da Jenufa, Tosca'da Tosca ben söylüyorum ama h l kadrom yok. Kadroların açılacağı haberlerini duyuyoruz ama sınavı ilan edilip duyurusu asılana kadar buna inanamayacağım. 

A.D. Koro sanatçısı, solist 
Konservatuvarlar yıllardır öğrenci yetiştiriyor ama kadro sınavı açılmaması ve karşılığında aldığımız ücret standart yaşam şartlarımızı karşılamıyor bizi umutsuz hale getiriyor. Sanat teşvik gerektiren bir şey. Sağlık sorunları için bile para bulamıyoruz. Bu kadar sorunu sırf opera aşkı uğruna göğüslüyoruz. Durum böyle devam ederse konservatuvarlara da yeni girişler azalacaktır. Kalıcı bir çözüm sağlanmasını, devletin manevi desteğini bekliyoruz. 

C.A. Koro sanatçısı 
Temsil başına 30 milyon gibi komik bir ücret alarak sahneye çıkıyoruz. Bizim işimiz için yurtdışında ödenen ücret ise 40 bin ya da 50 bin euro civarında. Öte yandan dışarıda tek gecelik bir iş yaparak 600 dolar kazanabiliyorum. 



</TEXT>
</DOC>
