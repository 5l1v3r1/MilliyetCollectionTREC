<DOC>
<DOCNO> 406940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sondun11.html </URL>
<DATE> 2005/12/27/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
ABD'li 4 deniz piyadesine tecavüz davası 
</HEADLINE>
<TEXT>

     Filipinler’de savcılığın Amerikalı 4 deniz piyadesi aleyhine tecavüz suçundan dava açmaya hazırlandığı bildirildi. 
     Savcı Prudencio Jalandoni, Olongapo kenti bölge mahkemesine yarın başvuruda bulunarak halen ABD Büyükelçiliği gözetiminde tutulan 4 Amerikalı hakkında tutuklama emri çıkarılmasını ve yargılama yetkisi verilmesini isteyeceğini belirtti. 
     Savcı, Amerikalı askerlerden en az birinin tecavüze uğradığı iddia edilen kadın ile cinsel ilişkiye girdiğini kabul ettiğini, ancak ilişkinin gönül rızasıyla olduğunu ileri sürdüğünü söyledi. 
     Amerikalı askerler, 1 Kasım’da eski bir ABD donanma üssünün bulunduğu Subic koyundaki serbest limanda, bir kamyonet içinde meydana gelen olaya katılmadıklarını veya şahit olmadıklarını iddia ediyor. 
     ABD Büyükelçiliği yetkililerinin, Filipin hükümetiyle soruşturma konusunda işbirliği yapacaklarını belirtmelerine karşın Deniz Piyadeleri’nin gözetiminin Filipin makamlarına devredilmesi konusunda bir anlaşmaya varıldığına ilişkin henüz bir açıklamada bulunmadıkları kaydediliyor. 
     
</TEXT>
</DOC>
