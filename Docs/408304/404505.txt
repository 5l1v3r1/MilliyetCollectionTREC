<DOC>
<DOCNO> 404505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/son/soneko01.html </URL>
<DATE> 2005/01/01/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
ATO'dan YTL'nin nabzı anketi... 
</HEADLINE>
<TEXT>

     Ankara Ticaret Odası ATO tarafından Aralık ayının son haftasında gerçekleştirilen ''YTL'nin Nabzı Anketi'', çeşitli ticaret alanlarında faaliyet gösteren tüccarın YTL'ye bakış açısını ortaya koydu. 
     ATO'dan yapılan yazılı açıklamaya göre, ankette, Tunalıhilmi Caddesi, Armada, Karum, Migros, Ostim, Gimat, Siteler, Anafartalar İşmerkezleri, Tunalihilmi, Posta, İzmir, Sanayi, Necatibey, Bahçelievler 7 cadde, Kızılay, Ulus, Sıhhiye, Rüzgarlı Sokak ticaret alanlarında toplam 2 bin 203 katılımcının görüşleri alındı. 
     Ankete göre, tüccar ve esnafın yüzde 61,9'u YTL hakkında tam olarak, yüzde 27,4'ü kısmen bilgi sahibi. Katılımcıların yüzde 10,7'ü ise YTL hakkında tam olarak bilgi sahibi olmadığını söylüyor. 
     Ankete katılanların yüzde 54,7'si YTL'ye geçişte uyum sorunu çekmeyeceğini düşünüyor. Yüzde 25,4'lük kesim ise uyum sorunu yaşayacağını belirtiyor. Uyum sorunu ''kısmen yaşayacağım'' diyenlerin oranı ise yüzde 19,9'da kalıyor. 
     Ankete katılanların yüzde 68,4'ü 1 Ocak'tan itibaren alışveriş yapmakta tereddüt etmeyeceğini ifade ederken, alışveriş yapmakta tereddüt yaşayacaklarını düşünenlerin oranı yüzde 12,7'yi, kısmen tereddüt yaşayacağını düşünenlerin oranı ise yüzde 18,9'ı buluyor. 
     Açıklamada, ankette, ''Alışverişlerinizde kendinizi daha güvenli hissetmek için hangi yöntemlere başvuracaksınız '' sorusuna katılımcıların yüzde 33,7'sinin ''akıldan hesaplayacağım'', yüzde 32,7'sinin ''mümkün olduğu kadar kredi kartı kullanacağım'', yüzde 16,,7'sinin ''TL-YTL değişim cetveli kullanacağım'', yüzde 8'inin ''kalem kağıt kullanacağım'', yüzde 6,7'sinin ''bir süre alış verişlerimi erteleyeceğim'', yüzde 2,2'sinin ise ''diğer'' seçeneğini işaretlediği, diğer seçeneği işaretleyenlerin de genellikle ''etikete bakacağım'' ve ''hesap makinası kullanacağım'' notu düştükleri belirtildi. 
     ''YTL'ye geçişte fiyatların ne yönde değişeceğine inanıyorsunuz '' sorusuna da katılımcıların yüzde 30,8'inin ''yükselecek'', yüzde 13,8'inin ''düşecek'', yüzde 55,4'ünün ''hiçbir değişiklik olmayacak'' yanıtını verdiği ifade edildi. 
     
     YATIRIMLAR YTL'YE YÖNELDİ 
     Ankete göre esnaf ve tüccarın sadece yüzde 15'i bozuk para cüzdanı edinmiş durumda. Yüzde 12,1'i ise edineceğini belirtirken, yüzde 72,9'luk bir kesim ise kullanma ya da edinme eğilimi göstermiyor. 
     ''YTL ile alışverişe alışmanız sizce ne kadar sürer '' sorusuna ankete katılanların yüzde 52,1'i ''1 ay'', yüzde 29,1'i ''3 ay'', yüzde 18,8'i ''6 ay ve üstü'' şeklinde yanıt verirken, ''YTL'ye niçin geçildiğini biliyor musunuz '' sorusuna da katılımcıların yüzde 78,2'si ''evet'', yüzde 21,8'i ''hayır'' şeklinde yanıt verdi. 
     ''Yeni yılda Yeni Türk Lirası'na geçişle birlikte varsa yatırımlarınızı ne şekilde değerlendireceksiniz '' sorusuna ankete katılanların yüzde 32,0'si ''YTL olarak yatırım yapacağım'', yüzde 12,9'u ''döviz olarak yatırım yapacağım'', yüzde 4,7'si ''İMKB'de değerlendireceğim'' yüzde 8,8'i ''Hazine bonosunda değerlendireceğim'', yüzde 13,2'si ''Altın olarak değerlendireceğim'', yüzde 28,4'ü ''tasarruf yapamıyorum'' şeklinde yanıtladı. 
     
     ATO BAŞKANI AYGÜN 
     Ankete ilişkin değerlendirmede bulunan ATO Başkanı Aygün, anket sonuçlarının Türk halkının YTL'ye en üst seviyede uyum gösterdiğini ortaya çıkardığını belirterek, ''Halkımız parasına sahip çıkmış, Yaşasın YTL demiş'' dedi. 
     YTL'nin, Yeni Türkiye'nin yeni yüzü olduğunu ifade eden Aygün, şunları kaydetti 
     ''Enflasyonsuz Türkiye'nin işaret fişeğidir. Şimdi bütün Türk halkı, bu belanın yeniden gelmemesi için elinden gelen gayreti göstermelidir. Kimse küçük karlar için, siyasiler kısa dönemli çıkarlar için bu ülkenin geleceğini karartmasın. 
     Bir hastalığı 35 yılda ancak yenebildik. O yatağa bir daha dönmeyelim. Hasta biz olduk, doktor da biz olmalıyız. Biz yatağa düşürdük, biz kaldırdık. Bu ülkenin insanları her türlü güçlüğün altından kalkabilir.'' 
     
</TEXT>
</DOC>
