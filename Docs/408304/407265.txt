<DOC>
<DOCNO> 407265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sondun07.html </URL>
<DATE> 2005/12/28/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Terminatör'le tüm köprüler atıldı, adı internetten de silindi 
</HEADLINE>
<TEXT>

     California Valisi Arnold Schwarzenegger'in doğum yeri Avusturya'nın Graz kenti, bundan böyle eski aktörün isminin kentin web sayfasından da silinmesine karar verdi. 
     Graz yetkilileri, büyük metal harflerle yazılan Schwarzenegger'in ismini önceki gün kent stadyumundan indirmelerinin ardından, bu kez eski aktörün adının kentin ana web sayfası ile spor sayfasından kaldırıldığını açıkladılar. 
     ''Terminatör'', ''Conan'' ve ''Bay Kas'' lakaplı eski Hollywood aktörü Schwarzenegger, Stanley Tookie Williams adlı şiddet karşıtı bir mahkumun idamına engel olmadığı için anavatanında yapılan eleştirilere tepki göstererek, isminin kent stadyumundan kaldırılmasını ve Graz kentinin ismini reklam amaçlı kullanmamasını istemişti. 
     Graz Belediye Meclisi'nin Sosyal demokrat ve yeşiller partili üyeleri, Schwarzenegger'in, Stanley Williams adlı mahkumun idam cezasını onaylamasına tepki olarak kentteki ''Arnold Schwarzenegger'' stadyumunun isminin değiştirilmesini ve kendisine verilen onur vatandaşlığı belgesiyle yüzüğünün de iptal edilmesini'' istemişlerdi. 
     Graz kentindeki stadyuma, 1997 yılında Schwarzenegger'in adı verilmişti. 
     Arnold Schwarzenegger 1947'de Graz'ın dışındaki Thal köyünde doğmuş ve vücut geliştirme sporundaki kariyerine burada başlamıştı. 
     Schwarzenegger 1968'de Amerika Birleşik Devletleri'ne göç etmiş ve 1984'te ABD vatandaşı olmuş, ancak Avusturya vatandaşlığını da muhafaza etmişti. 
     
</TEXT>
</DOC>
