<DOC>
<DOCNO> 405668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/soneko21.html </URL>
<DATE> 2005/12/22/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Çiçekçiler şimdiden Sevgililer Günü'ne hazırlanıyor... 
</HEADLINE>
<TEXT>

     Kesme çiçek üretim merkezi Antalya'da kışlık ekimin geç başlaması nedeniyle ocak ve şubat aylarında gül üretiminin bol olacağı, bunun için de 14 Şubat Sevgililer Günü'nde fiyatların ucuzlayacağı bildirildi. 
     Antalya Çiçekçiler Odası Başkanı Mehmet Soydal, karanfil ve diğer çiçeklerin ekiminin normalde ekim ayında yapıldığını belirterek, bu sezon çeşitli nedenlerden dolayı bunun geciktiğini kaydetti. Üretimin geç yapılması nedeniyle boşluk yaşanan bu dönemde cerbere fiyatlarının arttığına işaret eden Soydal, iç piyasada cerberenin tanesinin 40 YKr'ye kadar yükseldiğini vurguladı. Soydal, şu andaki ihracat fiyatının da 35-40 YKr arasında değiştiğini söyledi. 
     Seralarda çiçek ekiminin geç yapılması nedeniyle Sevgililer Günü'nde bol ürün olacağını ifade eden Soydal, şöyle konuştu 
     ''Sevgililer Günü'nde gül ve diğer çiçek fiyatları ucuzlayacak. Çünkü çiçek üreticileri, geç ekim nedeniyle tüm yoğunluğunu Sevgililer Günü'ne verdi. Üretimin bol olması nedeniyle de gül ve diğer çiçek fiyatları ucuzlayacak.'' 
     
</TEXT>
</DOC>
