<DOC>
<DOCNO> 404191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/siyaset/siy03.html </URL>
<DATE> 2005/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yavrum'lu, 'öp, öp'lü bütçe 
</HEADLINE>
<TEXT>


Milletvekilleri birbirlerine bir yandan "yuh" çekti, bir yandan "yavrum" diye hitap etti. Tartışan AKP'li Zeynep Tekin ile CHP'li Aksöz'ün barışması için "öp öp" diye tempo tutuldu 

ÖNDER YILMAZ Ankara 


TBMM Genel Kurulu'nda kabul edilen Başbakanlık bütçesinin görüşmelerinde milletvekilleri birbirlerine bir yandan "yuh" çekip bir yandan "yavrum" diye hitap ederken, tartışan iki milletvekilinin barışması için de "öp, öp" diye tempo tutuldu. 
CHP Adana Milletvekili Uğur Aksöz, AKP Adıyaman Milletvekili Mahmut Göksu ve AKP Konya Milletvekili Mustafa Ünaldı arasında "yavrum" tartışması yaşandı. Cumhuriyeti kimin kurduğuna ilişkin tartışmada Ünaldı'nın "Millet kurdu, millet" sözlerine Aksöz, "Tarih oku yavrum sen. CHP kurdu" karşılığını verdi. Göksu'nun, "Milletvekiline yavrum demek doğru mu yavrum " sözleri de hem tepkiye hem gülüşmelere neden oldu. 
Aksöz'ün AKP'lilerin Nutuk'tan haberdar olmadığını öne sürmesi üzerine, AKP Adana Milletvekili Zeynep Tekin Börü, "Evde iki tane var. Birini sana hediye edeceğim. Biz daha iyi anlarız" dedi. Aksöz ise, "Zeynep sen sus, sen laf atmaya çok alıştın, ayıp oluyor" karşılığını verdi. Daha sonra CHP sıralarına giden Börü, İzmir Milletvekili Türkan Miçoğlulları ile öpüşürken, Aksöz'ün de yakınlarında bulunması üzerine, AKP milletvekillerinden bazıları "öp öp" diye tempo tuttu. Aksöz'e, AKP Milletvekili Tevhit Karakaya da "Yuh" çekti. 



</TEXT>
</DOC>
