<DOC>
<DOCNO> 401696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/soneko35.html </URL>
<DATE> 2005/12/08/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Merkez Bankası'nın döviz rezervi rekor seviyeye çıktı... 
</HEADLINE>
<TEXT>

     Merkez Bankası'nın döviz rezervleri, 2 Aralık itibarı ile 47 milyar 678 milyon dolar ile rekor seviyeye yükseldi. 
     Merkez Bankası'nın döviz rezervi 25 Kasım-2 Aralık tarihleri arasında 697 milyon dolar artarak, 46 milyar 981 milyon dolardan yeni bir rekor olan 47 milyar 678 milyon dolara çıktı. 
     Merkez Bankası'nın verilerine göre, Türkiye'nin ''uluslararası rezervleri'' ise 11-18 Kasım tarihleri arasında 1 milyar 928 milyon dolar artarak, 18 Kasım itibarıyla 65 milyar 824 milyon dolara yükseldi. 
     Uluslararası rezervler, 11 Kasım'da 63 milyar 896 milyon dolar idi. 
     Bankalar ve özel finans kurumlarının ÖFK toplam döviz rezervleri, 1 milyar 371 milyon dolar azalarak, 18 Kasım itibarıyla 18 milyar 909 milyon dolara indi. Bankalar ve ÖFK'ların toplam döviz rezervi 11 Kasım'da 20 milyar 280 milyon dolar olmuştu. 
     
     REPO İŞLEMLERİ ARTTI 
     Bankaların müşterileriyle yaptığı repo işlemleri, 25 Kasım- 2 Aralık tarihleri arasında 35.8 milyon YTL artarak, 2 Aralık itibarıyla 1 milyar 667.3 milyon YTL oldu. Repo işlemleri 25 Kasım'da 1 milyar 631.4 milyon YTL idi. 
     Mali kuruluşlar arası repo işlemleri ise 2 Aralık itibarıyla 720.2 milyon YTL gerileyerek, 8 milyar 933.1 milyon YTL'den 8 milyar 212.8 milyon YTL'ye indi. 
     
     DIŞ BORÇ ÖDEMESİ 
     Türkiye, 1-7 Aralık tarihleri arasında toplam 499.20 milyon dolar dış borç ödemesi yaptı. 
     Ödemelerin 131.10 milyon doları Hazine, 39.75 milyon doları Merkez Bankası ve 3.55 milyon doları genel ve katma bütçeli idarelerin dokümantasyon, kitap bedeli, katılma payı, üyelik aidatı gibi ödemeler ile MSB ve savunma sanayi ödemeleri gibi kalemlerden oluştu. Aynı dönemde IMF'ye 324.80 milyon dolar ödeme gerçekleştirildi. 
     Bu arada, bu yıl başından itibaren bugüne kadar yapılan toplam dış borç ödemesi 24 milyar 913.99 milyon dolara ulaştı. 
     
     DÖVİZ MEVDUAT HESAPLARI 
     Bankalardaki toplam döviz mevduat hesapları, 25 Kasım itibarıyla 76 milyar 912 milyon dolar oldu. Toplam döviz mevduat hesapları 18 Kasım'da 76 milyar 929 milyon dolar idi. 
     Döviz tevdiat hesapları toplamı 25 Kasım itibarıyla 61 milyar 297 milyon dolara, yurtiçi döviz tevdiat hesapları 58 milyar 335 milyon dolara, yurtdışı döviz tevdiat hesapları toplamı 2 milyar 962 milyon dolara indi. 
     
</TEXT>
</DOC>
