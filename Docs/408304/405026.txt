<DOC>
<DOCNO> 405026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/soneko28.html </URL>
<DATE> 2005/12/20/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Sabancı TÜSİAD ile Hükümet arasında bir gerginlik söz konusu değil 
</HEADLINE>
<TEXT>

     Türkiye Sanayici ve İşadamları Derneği TÜSİAD Başkanı Ömer Sabancı, TÜSİAD ile Başbakan veya Hükümet nezdinde bir gerginliğin söz konusu olmadığını söyledi. 
     TÜSİAD YİK Toplantısı, konuşmaların ardından bir süre basına kapatıldı. 
     Cumhurbaşkanı Ahmet Necdet Sezer ve TÜSİAD üyelerinin yer aldığı, 35 dakikalık kısa bir toplantı daha yapıldı. Daha sonra Cumhurbaşkanı Ahmet Necdet Sezer toplantıdan ayrıldı. 
     Ardından, TÜSİAD Başkanı Sabancı ve TÜSİAD YİK Konseyi Başkanı Mustafa Koç, ortak bir açıklama yaptı. 
     TÜSİAD Başkanı Sabancı, gazetecilerin ''sayın Başbakan ile bir gerginlik var mı '' şeklindeki soru üzerine, öncelikle kendisinin de çeşitli basın yayın organlarında bu tür haberleri gördüğünü söyledi. 
     Başbakan Tayyip Erdoğan'ı bir çok defa ziyaret ettiklerini ve çeşitli ortamlarda bir araya geldiklerini belirtirken, ''dün de bizi kendileri kabul ettiler ve gündemdeki konuları değerlendirdik. Dolayısıyla bugün basına yansıdığı gibi, TÜSİAD ile Sayın Başbakan veya Hükümet nezdinde bir gerginlik söz konusu değil'' dedi. 
     TÜSİAD YİK Başkanı Mustafa Koç da, YİK Toplantısı'na onur konuğu olarak bu sene Cumhurbaşkanı Ahmet Necdet Sezer'i davet ettiklerini kaydetti ve şöyle devam etti 
     ''Kendisi sağ olsun bizleri onurlandırdılar, geldiler ve bir konuşma yaptılar. Akabinde de üyelerimizle kısa bir toplantı daha yaptık. Gündemdeki ülke meseleleri üzerinde görüş alışverişinde, fikir alışverişinde bulunduk. Kendisi biraz evvel toplantıdan ayrıldı. Biz de toplantının bundan sonraki bölümünü, üyelerimizin fikirlerini dinlemek üzere, her zaman olduğu gibi basına kapalı devam edeceğiz.'' ''Sayın Başbakan'ı toplantıya davet ettiniz mi '' şeklindeki sorular üzerine de Koç, ''sayın Başbakan ve Bakanlar, her YİK Toplantısı'na davet ediliyorlar. Fakat her sene bir tane onur konuğu söz alıyor. Geçen sene onur konuğumuz Sayın Başbakan idi. Bu sene ise Sayın Cumhurbaşkanı'' diye yanıtladı. 
     
     BAŞBAKAN'A DAVETİYE GÖNDERİLDİ 

     Ömer Sabancı, Yüksek İstişare Konseyi YİK kokteyli için Başbakan Recep Tayyip Erdoğan'a davetiye gönderildiğini, ancak Başbakan'ın, yoğun programı nedeniyle gelemeyeceğini belirttiğini söyledi. 
     TÜSİAD YİK toplantısından sonra gazetecilerin sorularını yanıtlayan Ömer Sabancı, dün akşam Başbakan Tayyip Erdoğan ile bir görüşme yaptıklarını hatırlattı ve burada Başbakan'ın yoğun programı nedeniyle kokteyle gelemeyeceğini kendilerine ilettiğini söyledi. 
     Buna karşılık dün akşam yapılan kokteyle hükümet nezdinde yoğun bir katılım olduğuna dikkati çeken Sabancı, şöyle devam etti 
     "Dolayısıyla şunun altını çizmek istiyorum. Bazı basın yayın organlarında TÜSİAD-Hükümet gerginliği gibi... Böyle bir şey söz konusu değil. Biz, her sene Ankara'da veya diğer şehirlerde yaptığımız YİK toplantılarına bir tane onur konuşmacısı davet ediyoruz. Dolayısıyla bugün Sayın Cumhurbaşkanımız teşrif etti. Geçen yıl da Sayın Başbakan gelmişti. Yani YİK kokteyli için davetiyeler gidiyor... Yoksa ortada ne bir gerginlik var, ne bir yanlış anlaşılma... Böyle bir şey söz konusu değil. Geleneksel olarak bir onur konuşmacısı davet ediliyor." Sabancı, bunun yanında TÜSİAD'ın, kendi görüşleri doğrultusunda olumlu icraatları olumlu değerlendirdiği gibi, eksik gördüğü konularda da görüşlerini açıklıkla dile getirdiğini sözlerine ekledi. 
     
</TEXT>
</DOC>
