<DOC>
<DOCNO> 402164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sontur43.html </URL>
<DATE> 2005/12/09/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Başını örttü, meclis üyeliğinden istifa etti 
</HEADLINE>
<TEXT>

     Bursa’nın merkez Osmangazi İlçe Belediye Meclis Üyesi Zerrin Aydın, başını örtmeye karar verdikten sonra üyelikten istifa etti. 
     Zerrin Aydın’ın 34 , Osmangazi Belediye Başkanlığı’na verdiği, "Özel nedenlerle üyelikten ayrılmak istediğine" ilişkin dilekçesi kabul edildi. 
     AK Parti Osmangazi İlçe Kadın Kolları’nda da görev yapan Aydın, AA muhabirine yaptığı açıklamada, 28 Mart 2004 seçimlerinde belediye meclis üyeliğine seçildiğini söyledi. 
     Meclise girdiği dönemde başının açık olduğunu belirten Aydın, "Bu ramazan ayında başımı örtmeye karar verdim. Bu kararımla kimseyi zor duruma düşürmemek için de istifa kararı aldım" dedi. 
     İstifa etmeden önce kararını Belediye Başkanı Recep Altepe’ye açıkladığını ifade eden Aydın, şöyle konuştu 
     "Başörtümle, hem teşkilatımın hem de medyanın benim yüzümden meşgul olmasını istemediğim ve bazı kesimlere malzeme olmamak için meclis üyeliğinden ayrıldım. Kapandıktan sonra düşündüm ki meclise böyle girmem sorun yaratacak. Kapalılığa sıcak bakmayan kesim, sorun çıkaracak. Bunlarla savaşmamak, gündemi meşgul etmemek için, etrafımı rahatsız etmeme adına istifa kararı aldım. 
     Meclise girdiğim zaman Merve Kavakçı’nın yaşadıklarını yaşayacağımı düşündüm. Çünkü hiçbir şey olmasa meclisteki 5 CHP’li üye, onlar sorun çıkaracaklardı diye düşünüyorum. Belki de çıkarmayacaklardı. Ama ben öyle düşünüyorum. Direnmeyi isterdim, ama göze alamadım. 
     
</TEXT>
</DOC>
