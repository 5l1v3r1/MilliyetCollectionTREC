<DOC>
<DOCNO> 405931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sondun13.html </URL>
<DATE> 2005/12/23/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Bağdat'ın kuzeyinde 10 Iraklı asker öldürüldü 
</HEADLINE>
<TEXT>

     Irak'ın başkenti Bağdat'ın kuzeyinde, silahlı kişilerin bir askeri kontrol noktasına düzenlediği saldırıda ölen Irak askerlerinin sayısı 10'a yükseldi. 
     Irak polisinin verdiği bilgiye göre, Bağdat ile Kerkük arasındaki ana yolda bulunan Adhaim yakınlarında meydana gelen saldırıda, militanlar ağır makineli silahlar ve roketatarlarla Irak askerlerine ait kontrol noktasına saldırdılar. 
     Polis, kalabalık bir grubun düzenlediği saldırıda 10 Irak askerinin öldüğünü, yaklaşık 20 kişinin yaralandığını bildirdi. 
     Bu arada, tan ağarmadan kısa bir süre önce, Amerikan askerlerinin konuşlandığı Adhaim bölgesindeki bir üsse havantoplu saldırı düzenlendiği belirtildi. Bu saldırıya ilişkin ayrıntılı bilgi verilmedi. 
     Bu ay başında da yine Adhaim yakınlarında Amerikan askerleriyle devriye gezen 11 Iraklı asker öldürülmüştü. 
     
     İNTİHAR SALDIRISI Şİİ CAMİSİNİ HEDEF ALDI 

     Irak'ın başkenti Bağdat'ın kuzeyindeki Bakuba yakınlarında, Baladruz'da bir Şii camisini hedef alan intihar saldırısında 4 kişinin öldüğü, 8 kişinin yaralandığı açıklandı. 
     Yerel yetkililer, üzerinde bomba bulunan intihar komandosunun güvenlik kontrolünü geçerek, bombayı patlatması sonucu 4 kişinin öldüğünü, 8 kişinin yaralandığını, ölü sayısının artabileceğini kaydetti. 
     Bu arada, Bağdat'taki Dur mahallesinde ateş açılması üzerine bir sivilin öldüğü, bir başkasının yaralandığı belirtildi. 
     Başkentin batısında da saldırıya uğrayan Iraklı albayın hastaneye kaldırıldığı açıklandı. 
     Yine Bağdat'ta Amerikan devriyesini hedef alan bir saldırı düzenlendiği, ancak bu saldırıda ölen ya da yaralanan olup olmadığının bilinmediği ifade edildi. Öte yandan, Musul kentinde, elleri arkadan bağlı, gözleri bantlı halde kafalarına kurşun sıkılarak öldürülmüş 2 kişinin cesedinin bulunduğu, bu kişilerin kimliklerinin saptanamadığı bildirildi. 
     
</TEXT>
</DOC>
