<DOC>
<DOCNO> 400755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sonspo19.html </URL>
<DATE> 2005/12/05/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Amatör küme maçında hakeme linç girişimi 
</HEADLINE>
<TEXT>

     
     Durmuş SEVİNDİK- Aydın ARSLANYILMAZ ÇAYCUMA Zonguldak , DHA 
     
ZONGULDAK'ta oynanan amatör küme maçından sonra futbolcularla birlikte sahaya giren yönetici ve öfkeli taraftarların linç etmek istediği hakemleri jandarma, havaya uyarı ateşi açarak kurtardı. Aldıkları darbeler nedeniyle hastaneye kaldrırılan hakemler, bazı yönetici ve futbolculardan şikayetçi oldu. 
     Filyos Beldesi'nde küme düşme mücadelesi veren Saltukovaspor ile Türkalispor arasında oynanan karşılaşma gergin bir ortamda geçti. Maçın orta hakemi Şenol Sertkaya, itirazlar sonucu Türkalispor'dan Feyyaz Bilgin ve Öner Şener'e kırmızı kart göstererek oyundan attı. 9 kişi kalan Türkalispor, Saltukovaspor karşısındaki önemli karşılaşmayı 2-1 kaybetti. 
     
     HAKemLERE LİNÇ GİRİŞİMİ 
     Maçın bitiş düdüğüyle birlikte saha bir anda karıştı. Türkalisporlu futbolculardan Halit Ali Sağlam, kötü yönetim gösterdiği gerekçesiyle hakem Şenol Sertkaya'ya kafa attı. Ardından diğer futbolcular, aldığı darbe ile yere yığılan orta hakem Sertkaya ile yardımcıları Tayfun Kurnaz ve Gökhan Demir'e de tekme ve tokat saldırdı. İfkeli taraftarların da karıştığı olayda saha bir anda ana baba gününe döndü. 
     Olayları bastırmakta güçlük çeken jandarma, havaya 3 el uyarı ateşi ederek hakemleri linç edilmekten kurtardı. Filyos Jandarma Karakolu’na sığınan hakemler Şenol Sertkaya, Tayfun Kurnaz ve Gökhan Demir, kendilerine saldırdıkları gerekçesiyle Türkalispor Kulüp Başkanı Atilla Şener ve futbolculardan Öner Şener, Halit Ali Sağlam, Feyyaz Bilgin, Tugay Başoğul ile Okan Durmaz hakkında şikayetçi oldu. 
     Jandarmada ilk ifadeleri alınan hakemler daha sonra Çaycuma Devlet Hastanesi'nde sağlık kontrolünden geçirildi. Kafası, eli ve yüzünde çizikler oluşan yardımcı hakem Tayfun Kurnaz, Mağlubiyeti hazmedemeyen Türkalisporlu futbolcular bizi bu hale getirdi'' derken, tekme ve yumruk darbeleriyle yüzü şişen hakem Gökhan Demir ise, Maç bitiminde futbolcu ve seyirciler bize saldırdı'' diye konuştu. 
     Türkalispor Kulüp Başkanı Atilla Şener ise maçın orta hakemi Şenol Sertkaya’nın kendilerine küfür ederek, tahrik ettiğini iddia etti. 
     
</TEXT>
</DOC>
