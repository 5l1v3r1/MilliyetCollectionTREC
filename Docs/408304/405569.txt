<DOC>
<DOCNO> 405569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/spor/spo06.html </URL>
<DATE> 2005/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener kayıtsız kalmadı 
</HEADLINE>
<TEXT>


Sarı - lacivertli kulübün Futbol Federasyonu seçimleri öncesi Hasan Doğan'ın içinde yer alacağı bir oluşuma sıcak bakmadığı iddia edildi 

CEMAL ERSEN 


Futbol Federasyonu'nun 19-20 Ocak tarihlerinde yapılacak olağanüstü genel kurulu öncesi başkanvekili Hasan Doğan başkan adaylığına yönelik kulis çalışmalarını hızlandırırken dün sabah Ankara'da biraraya geldiği Amatör Spor Kulüpleri Konfederasyonu Başkanı Orhan Saka'dan, "Bizim adayımız Cemal Aydın" yanıtını aldığı öğrenildi. 
Başbakan Recep Tayyip Erdoğan'ı önceki akşam olağanüstü genel kurul süreciyle ilgili bilgilendiren Doğan'ın bugün İstanbul'a dönerek kurmaylarıyla durum değerlendirmesi yaptığı öğrenilirken, seçimlerde sessiz kalacağını açıklayan Fenerbahçe kulübünün, başkanvekilinin "Hakem hataları Fenerbahçe lehine yapılıyor" şeklindeki açıklamasından büyük rahatsızlık duyduğu bildirildi. Sarı-lacivertli kulübün Hasan Doğan'ın içinde yer alacağı bir oluşuma sıcak bakmadığı, Cemal Aydın'ın başkan adaylığına ise olumsuz yaklaşmadığı iddia edildi. 

Bermek konuşuldu 
Olağanüstü genel kurulda yapılacak başkan ve yönetim kurulu seçimlerinde "belirleyici rolü" üstlenmek isteyen Doğan'ın, Ayhan Bermek adını gündeme getirdiği, ancak Kulüpler Birliği Vakfı ile bazı taban birliklerinin bu öneriye karşı çıktığı ileri sürüldü. Seçim süreci içine dokuz günlük bayram tatilinin girmesi nedeniyle bir an önce başkan adayını saptamak isteyen Doğan'ın, Cemal Aydın'ın ön plana çıkmasından hoşnut olmadığı ancak "Kulüpler üstü bir aday bulunamadığı" takdirde kendisiyle önümüzdeki hafta içerisinde bir kez daha biraraya gelmeyi planladığı vurgulandı. 

Aydın'dan yeşil ışık 

Ankaragücü Kulübü Başkanı Cemal Aydın, Futbol Federasyonu başkan adaylığı için "yeşil ışık" yaktı. Federasyon başkanvekili Hasan Doğan ile yaptığı görüşmede konunun gündeme geldiğini belirten Aydın, "Sayın Doğan fikrimi sordu. Ben de Kulüpler Birliği Vakfı'nın desteğinin çok önemli olduğunu söyledim. Eğer bir uzlaşma sağlanır ve yeterli destek alabilirsem aday olabilim" dedi. Vakıf Başkanı Özhan Canaydın ile bir kez daha görüşeceğini belirten Cemal Aydın, Hasan Doğan'ın Başbakan Recep Tayyip Erdoğan ile görüşmesinde başkan adaylığı için adının gündeme geldiğini, ancak bunu düşünmediğini de sözlerine ekledi. 

Doğan'dan açıklama 

Futbol Federasyonu Başkanvekili Hasan Doğan, Başbakan Recep Tayyip Erdoğan ile yaptığı görüşmede federasyon seçimleri ile ilgili konuşmadığını açıkladı. Doğan, "Cemal Aydın ismi görüşmemizde kesinlikle telafuz edilmedi. Başbakan Erdoğan ile Futbol Federasyonu Başkanvekilliğim sıfatı altında görüşmedim. Tamamen şahsi bir görüşme oldu" ifadelerini kullandı. 

Aklama krizi 

Futbol Federasyonu'nun 19-20 Ocak 2006 tarihlerinde yapılacak olağanüstü genel kurulu öncesi "aklanma ve ibra" krizi patlak verdi. Levent Bıçakcı federasyonunun 1 Haziran 2005 tarihinde yapılan mali genel kurulundan 19 Ocak 2006 tarihine kadar geçen süreçteki faaliyetleri ve gelir-gider tablolarının kim tarafından ve ne zaman denetleneceği tartışma konusu oldu. 
Federasyon tarafından yapılan olağanüstü genel kurul çağrısında federasyon hesaplarının incelenmesi ve ibra edilmesine ilişkin herhangi bir gündem maddesi bulunmazken, Bıçakcı ve ekibinin yeniden seçilmemesi durumunda bu döneme ait sorumluluğun kimde olacağına ilişkin yorumlar dikkat çekti. 
Bazı federasyon yetkilileri mali işlemlerin denetlenmesinin yılda bir yapıldığını ve gelecek yıl Haziran ayındaki genel kurumda Bıçakcı federasyonunun 7 aylık döneminin görüşüleceğini ileri sürerken, hukukçular her genel kurulda "ibra işleminin" gerçekleştirilmesi gerektiğine işaret etti. Görevden ayrılacak bir federasyonun ibra edilmesinin ileride yasal sakıncalar doğurabileceği iddia edildi. 
Söz konusu gelişmelerin ardından federasyonunun yeni bir genel kurul ilamı yayınlayıp gündeme 1 Haziran 2005- 19 Ocak 2006 dönemi faaliyetlerinin onaylanması ve harcamaların ibra edilmesi maddesinin eklenebileceği ifade edildi. 

Barış çabası 

Türkiye'nin Dünya Kupası play-off baraj maçında İsviçre ile yaptığı maçta yaşanan olaylar sonrası gerginleşen ortamı sakinleştirmek için Futbol Federasyonu'nun yaptığı girişimlerle iki ülkenin 20 yaşaltı milli takımlarının iki özel maç yapması kararlaştırıldı. Karşılaşmalar 29 Mart'ta Türkiye'de, 26 Nisan'da ise İsviçre'de oynanacak. 


</TEXT>
</DOC>
