<DOC>
<DOCNO> 403847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/ekonomi/eko04.html </URL>
<DATE> 2005/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ciner, Yüce Divan'da 'ticari sır' anlattı 
</HEADLINE>
<TEXT>


Turgay Ciner, eski bakanlar Ersümer ve Çakan'ın yargılandığı Yüce Divan'da tanıklık yaptı 

TÜRKER KARAPINAR Ankara 

Eski Enerji ve Tabii Kaynaklar bakanları Cumhur Ersümer ve Zeki Çakan'ın Yüce Divan'da yargılandığı davada, Esenboğa Mobil Santralı İhalesi'ni kazanan Park Holding'in sahibi Turgay Ciner, tanık olarak dinlendi. Ciner, "Kömürden petrol üretecek bir teknolojiye sahiptik. Petrolü bu santralda tüketmeyi planlamıştık. Bu bir ticari sırdır ama Yüce Divan'da açıklamaktan çekinmiyorum" dedi. 

'Kazanamadık, aldık' 
Ersümer'in Esenboğa Mobil Santralı ihalesinde firma tercih ederek ihale komisyonu üzerinde baskı kurduğu iddiasıyla ilgili tanıklık yapan Ciner, ihaleye teklif verdiğini, ancak kazanamadığını söyledi. "İhaleyi AKSA kazandı. Hisseleri biz aldık. Ankara'daki santral hatları bizim üzerimizdeydi. Kömürden petrol üretecek bir teknolojiye sahiptik. Aslında bu ticari bir sırdır. Ama Yüce Divan'da açıklamaktan çekinmiyorum" dedi. 
Tanıklardan 22. Dönem Siirt Milletvekili Öner Gülyeşil de, TEAŞ Genel Müdür Yardımcılığı yaptığı sırada, "Genel Müdür Muzaffer Selvi, bakanlıkla yaptığı bir telefon görüşmesinin ardından bana, ihalenin ilk sıradaki firma yerine diğer firmalara verilmesi yönünde baskı yapıldığını söyledi" dedi. 
Ersümer döneminde, Konya elektrik dağıtım ihalesini kazanan konsorsiyumun ortaklarından tanık Ahmet Yıldız da, ihalenin ardından bakanlıktan Konyalı işadamı Rasim Özkaymak'ın şirketiyle birleşmeleri için baskı yapıldığını söyledi. Ersümer'in yardımcısı Mustafa Mendilcioğlu'nun, "Konya işini halletmedikçe, işinin olmasını unut" dediğini öne süren Yıldız, "Dönem itibarıyla ANAP'lı olmadıkça ihale almak mümkün değildi" dedi. 
Duruşma 8 Şubat'a ertelendi. 


</TEXT>
</DOC>
