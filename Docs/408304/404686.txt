<DOC>
<DOCNO> 404686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/soneko06.html </URL>
<DATE> 2005/12/19/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Beyaz et sektörü yılbaşını bekliyor... 
</HEADLINE>
<TEXT>

     Emre Umurbilir AA 

''Kuş gribi''nin atlatıldığı ortamda hala zararına satış yapıldığı bildirilen beyaz et sektörü, tüketicilerin, hindi veya tavuk eti yemenin gelenek haline geldiği yılbaşı gecesinde, beyaz etle barışmasını umuyor. 
     Beyaz Et Sanayicileri ve Damızlıkçılar Birliği BESD-BİR Genel Sekreteri Yüce Canoler, ''Kuş gribi''nin ardından azala ve balık bolluğu yaşanmasından dolayı istenen seviyeye gelmeyen talebin, az da olsa arttığını söyledi. 
     Canoler, ''Kuş gribi'' ortaya çıktığı zaman üretimlerinin yüzde 10'unu satabildiklerini, bugün ise bu oranın yüzde 50'ye çıkabildiğini belirterek, ''Sektör için yılbaşının yaklaşıyor olması, bir ümit ışığı. Yılbaşı gecesi, bütçeye göre hindi veya tavuk eti yemek, gelenek haline geldi. Yılbaşı gecesi, tüketici ile beyaz etin barışmasını umuyoruz'' dedi. 
     
     BEYAZ ET ÜRETİMİNDE AZALMA 
     Yılbaşının hemen ardından Kurban Bayramı'nın gelmesini ise sektör adına talihsizlik olarak nitelendiren Canoler, şöyle konuştu 
     ''Tüketimde halen bazı tıkanıklar var. Örnek olarak, büyük yemek fabrikaları mönülerine hala tavuğu koymuyorlar. Sektörün, kuş gribinin ortaya çıkmasından sonra aldığı tedbirler nedeniyle üretimde yüzde 30 gerileme oldu, stok miktarı azaldı. Bazı firmaların damızlık hayvanlarını kesmeleri nedeniyle üretimi 8-9 aydan önce artırmak mümkün değil. Beyaz ete talebin, önümüzdeki mart ve nisan aylarında eski seviyesine gelmesini bekliyoruz. Bugünlerde çok ucuz olmasına rağmen buzluğuna beyaz et koymayanlar, yarın pişman olacaklar.'' Canoler, ''Kuş gribi'' hastalığının Türkiye'de söndürüldüğünün, Dünya Hayvan Sağlığı Örgütü'nün OIE bülteninde yayınlanarak resmiyet kazandığını ifade ederek, beyaz et yenmesinde bir sakınca olmadığı yönündeki görüşünü yineledi. 
     
</TEXT>
</DOC>
