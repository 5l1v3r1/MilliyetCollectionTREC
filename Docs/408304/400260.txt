<DOC>
<DOCNO> 400260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/son/sonsiy01.html </URL>
<DATE> 2005/12/03/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Bakanı Unakıtan İstihdam üzerindeki yükü azaltacağız 
</HEADLINE>
<TEXT>

     Maliye Bakanı Kemal Unakıtan, vergi dilimlerindeki indirimden sonra ''istihdamın üzerindeki yükü de 2006 yılında azaltacaklarını'' bildirdi. 
     Antalya TSO'nun geleneksel ödül töreninde konuşan Maliye Bakanı Unakıtan, Türkiye'nin en önemli sorununun ekonomiyi büyütmek olduğunu, Türk halkının refahının artmasının yolunun da ekonomiyi büyütmekten geçtiğini söyledi. 
     Türkiye Cumhuriyeti tarihinde ilk kez, kişi başına düşen milli gelirin 5 bin doların üzerine çıktığını ifade eden Unakıtan, ''Bu yeter mi Yetmez. Türkiye olarak daha çok işimiz var'' dedi. 
     Unakıtan, üretimin şart olduğunu, üretim için yatırım, yatırım ortamının yaratılması için de yatırımcının önünün açılması gerektiğini kaydetti. 
     Enflasyonun en büyük nedeninin kamunun borçlanması olduğuna işaret eden Unakıtan, ''Kamu kötü yönetiliyorsa, ülke iyi yönetilmiyordur. Bütçeyi iyi idare edemeyen, devleti de iyi idare edemez. Bunun için Türkiye'nin mali disipline ihtiyacı büyüktür'' diye konuştu. 
     Enflasyonun düşmesiyle, Türkiye'nin ''ülke riskinin'' de düştüğünü vurgulayan Maliye Bakanı Unakıtan, şöyle devam etti 
     ''Ülke riski büyüdükçe herkes Türkiye'ye yamuk bakıyor. Globalleşen dünyada yaşıyoruz. Herkes herkesi yakından takip ediyor. Türkiye'yi günlük, hatta saatlik takip ediyorlar. Türk özel sektörü, artık 15 yıllık kredi alabiliyorsa, bu Türkiye'nin ülke riskinin düşmesindendir.'' 
     
     YABANCI SERMAYE GİRİŞİ 
     Yatırımcıların önünü açtıkça, önlemler alındıkça, Türkiye'ye yabancı sermayenin de gelmeye başladığını ifade eden Unakıtan, ülkeye geçen yıl 2,5 milyar dolar yabancı sermaye girişi olduğunu, bu yıl bunun 5 milyar dolara çıkacağını kaydetti. Unakıtan şunları söyledi 
     ''Önümüzdeki yıl yabancı sermaye girişi daha çok artacak. Siz evinizi iyi düzenlerseniz, elbette gelirler. Cari ve ticari açık var. Cari açık var diye ülke batacak, gidecek deniliyor. Türkiye'nin, bütçe ve cari açığını düşürmesi lazım. Şu anda Merkez Bankası'nın rezervleri 47 milyar dolara çıktı. Affedersiniz, bu parayı Türkiye'ye getirenler enayi mi Türkiye'ye güvendikleri için geliyorlar. Sıcak para, soğuk para tartışmaları var. Neden geçmişte sıcak para gelmedi '' 
     
     ''İŞSİZLİK BÜYÜK SORUN'' 
     Türkiye'nin en büyük sorunlarının başında işsizliğin geldiğine işaret eden Maliye Bakanı, ''Hem büyüyüp, hem de işsizliği önlemeliyiz. Bundan sonra Türkiye'yi kimse tersine döndüremez. İşsizliği önlemek için yatırım şart. Çünkü işsizden daha fazla çile çeken yok'' dedi. 
     Yatırım için yatırımcının önünü açmak gerektiğini ve bunu yapmaya başladıklarını anlatan Unakıtan, şunları kaydetti 
     ''Özel sektörün önü açılacak. Vergi indirimini bunun için yaptık. Şimdi istihdamın üzerindeki yükü de 2006 yılında kaldıracağız. Bunun için yerli ve yabancı yatırımcı yatırım yapsın diyoruz. Bu nedenlerden dolayı vergi indirimi şart olmuştu. Vergi indirimi nedeniyle şu kadar vergi kaybı olur deniliyor, tedirgin olunuyor. Kimse tedirgin olmasın. Biz önlemlerimizi alıyoruz. Bütçe disiplininden taviz vermiyoruz. Cari açık artacakmış, artsın.'' Vergi indirimden sonra işin işadamlarında olduğuna işaret eden Unakıtan, şöyle devam etti 
     ''Vergi mükellefleri benim en iyi müşterilerim. Kimsenin zararına karışmıyoruz. Kapınızda bekliyoruz. Siz bizim için değerlisiniz ve saygıdeğersiniz. AB'ye katılım sürecine de başladık. AB'de kayıtdışılık yok. Bu kayıtdışılığı kim yapıyor Bizim üyelerimiz. Biziz, yani. Kayıtdışılığı sizler önleyeceksiniz. Ben Bugün varım, yarın yokum . Sizler kalıcısınız. Biz gereğini yapıyoruz, artık ağlama istemem. Maliyede artık yeni metotlar geliştiriyoruz. Vergi tabanları yapılıyor. Artık mükellef vergi dairelerine gelmiyor. Teknolojiye ayak uydurdunuz. Kayıtdışılığı hep birlikte önleyeceğiz. İmkanımız olduğunda vergileri indiriyoruz, indirmeye de devam edeceğiz.'' 
     
     ''KUR POLİTİKASINDA DEĞİŞİKLİK OLMAYACAK'' 
     Kur politikasında değişiklik olmayacağını ve kura müdahale etmeyeceklerini vurgulayan Unakıtan, şunları söyledi 
     ''Kur politikasını, dalgalı kur politikası olarak belirledik. Bundan vazgeçmeyeceğiz. Merkez Bankası'na müdahalede bulunmayacağız. Merkez Bankası bağımsız bir kuruluş. Hükümetimiz Merkez Bankası'na müdahale etmeyecek. Zaten buna müdahale edildiği için bugünlere geldik. Dalgalı kur politikasından şaşmamamız lazım.'' Bakan Unakıtan, konuşmasının son bölümünde, Antalya'nın turizm ve tarım sektörüne değindi. 
     Yabancı devlet adamlarının Antalya'yı tanıdığını anlatan Unakıtan, işadamlarından teknolojiye yatırım yapmalarını istedi. 
     Bu arada Bakan Unakıtan kürsüde konuşurken, eşi Ahsen Unakıtan ayağa kalkarak, ''Bir şey söyleyeceğim' dedi. Bakan Unakıtan, eşine, ''Kulağıma söylersin' diye karşılık verdi. Konuşmaya devam eden Ahsen Unakıtan, ''Kemal, sayın Cumhurbaşkanı Demirel'in bir sözü vardı, onu hatırlatmak istiyorum. Sayın Demirel, Kemal senin yüzün güldüğü sürece, ülkenin de yüzü gülmeye devam edecek diye konuşmuştu'' dedi. 
     Bunun üzerine salonda gülüşmeler oldu. 
     
</TEXT>
</DOC>
