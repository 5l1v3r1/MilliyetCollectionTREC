<DOC>
<DOCNO> 405468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sontur24.html </URL>
<DATE> 2005/12/21/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Çakıcı Pamuk için ayağa kalktılar, bizim hakkımı kimse aramayacak mı 
</HEADLINE>
<TEXT>

     Uludağ’da, 1995 yılında eski eşi Nuriye Uğur Kılıç’ı öldürttüğü iddia edilen Alaattin Çakıcı’nın yargılanmasına devam edildi. 
     Bursa 1. Ağır Ceza Mahkemesi’ndeki duruşmaya, geçen hafta İstanbul 9. Ağır Ceza Mahkemesi’nde Karagümrük Spor Kulübü Lokali’ne yönelik silahlı baskına ilişkin yargılandığı davada, "müessir fiile azmettirmek" suçundan 14 yıl 9 ay 20 gün hapis cezasına çarptırılan ve Tekirdağ F Tipi Cezaevi’nde tutuklu bulunan Alaattin Çakıcı, yoğun güvenlik önlemleri altında getirildi. Kardeşi Gencay Çakıcı, amcası ve yakınlarının da izlediği duruşmada Alaattin Çakıcı, mahkeme başkanı Ali Rıza Bir tarafından yapılan kimlik tespitinde, meslek lisesi mezunu olduğunu, üç çocuğunun bulunduğunu ve demir ticaretiyle uğraştığını bildirdi. Çakıcı, ABD ve birçok ülkede işyerleri bulunduğunu, bu işyerlerinden elde ettiği aylık gelirinin 50-60 bin dolar civarında olduğunu söyledi. Mahkeme başkanı Bir’in, eski eşi Nuriye Uğur Kılıç’ı, Abdurrahman Keskin’e öldürttüğü yönündeki suçlamayı içeren iddianameyi okuması üzerine Çakıcı, "Savunma yapmam için öncelikle Fransa adli makamlarından izin alınması gerektiğini düşünüyorum. Önce izin alınması gerekir. Ben çocukluğumdan beri vatanı bir ana, devleti de ananın bir kolu gibi kolladım. Bu ülkede 30 bin Kürt, 1 milyon Ermeni katledildi diyen yazar için herkes ayağa kalktı, bizim hakkımı kimse aramayacak mı " dedi. 
     Çakıcı, Bursa 1. Ağır Ceza Mahkemesi’ndeki duruşmasında, "Yurtdışından küresel patronlar, kapitalist entel solcular, medya patronları ülkeyi ameliyat masasına yatırmışlar, oyun içinde oyun oynuyorlar. Oyun içinde yok olup gidecekler" dedi. 
     Duruşmada, hakkındaki suçlamalara ilişkin görüşünün sorulmasının ardından, "Değişik konulara girmek istiyorum. 15-20 dakika konuşmaya ihtiyaç hissediyorum. Türkiye’nin konjonktürüyle alakalı" diyen Çakıcı’ya Mahkeme Başkanı Bir, bunun gereğinin olmadığını söyledi. 
     Bir’in bu sözüne rağmen konuşmasına devam eden Çakıcı, 14 Aralık 1999’da Türkiye’ye iade edildikten sonra Kartal Özel Tip Kapalı 
     Cezaevi’ne konulduğunu, boşaltılan yüz kişilik odaya yerleştirildiğini belirterek, kendisini öldürmek isteyenlerin bunda başarılı olamadıklarını ifade etti. 
     
     "SÜTTEN ÇIKMIŞ AK KAŞIK DEĞİLİM" 

     Çakıcı, bu ülkede suç işlediği ve "Sütten çıkmış ak kaşık olmadığını" dile getirerek, "Sayın başkan, Fransa Cumhuriyeti Alaattin Çakıcı ile değil, Türkiye Cumhuriyeti ile bir anlaşma yapmıştır. Bana daha yasal olmadan yurtdışına çıkış yasağı konuldu. 
     Türkiye’de yargılanmaya izin verilip verilmediğinin Fransız adli makamlarından sorulmasını talep ediyorum. Eğer izin geldiği takdirde sizin ve izleyicilerin huzurunda herşeyi doğru söyleyeceğime namus sözü veriyorum" dedi. 
     Mahkeme Başkanı Bir’in, dosyada, Viyana Eyalet Mahkemesi’nin kendisi hakkında soruşturma yapılabileceğine ilişkin yazılar bulunduğunu bildirmesi üzerine Çakıcı, "Viyana Eyalet Mahkemesi’nin de Fransa yetkili mahkemelerinden bilgi alarak böyle bir izin vermesi gerekiyor. O zaman hem Viyana hem de Fransa yetkili mercilerine konunun sorulmasını talep ediyorum" diye konuştu. 
     Sanık Çakıcı’nın avukatı Muammer Demirtaş da müvekkilinin beyanlarına aynen katıldığını belirterek, Adalet Bakanlığı Uluslararası Hukuk ve Dış İlişkiler Genel Müdürlüğü’nün, 11 Mayıs 2005 havale tarihli yazısı ile dosyada bulunan evrağa göre Çakıcı’nın yargılanmasının mümkün olmadığını öne sürdü. 
     Cumhuriyet Savcısı Ali Öksüz, son olarak Viyana Eyalet Mahkemesi’nce verilen karar dikkate alındığında, Türkiye’de birçok suçtan yargılanan ve hakkında birden fazla ülke tarafından verilmiş iade kararı bulunan sanığın, üzerine atılan suçtan yargılanması için herhangi bir engel kalmadığını belirterek, mahkeme heyetinden davanın sürdürülmesini talep etti. 
     Mahkeme heyeti, sanığın savunmasının alınmasında herhangi bir engel bulunmadığı sonucuna vararak, duruşmanın devamına karar verdi. 
     Karar üzerine Çakıcı, "Benim için bu aşamadan sonra mahkeme bitmiştir. Ne karar verirseniz saygı duyarım. Siz beni yargıladıktan sonra verilen karar ne olursa olsun saygı duyarım. Siz devletsiniz. 
     İstediğiniz zaman gelirim. Ancak, sadece mahkemenin sonunda gelmek istiyorum" diyerek, duruşmadan "Vareste" tutulmasını talep etti. 
     
     "TÜRKİYE’DE ÇOK KÖTÜ OYUNLAR OYNANIYOR" 

     Çakıcı, Türkiye’nin yaşadığı coğrafyanın çok hareketli olduğunu, ifade ederek, "Türkiye’de çok kötü oyunlar oynanıyor. Yurtdışından küresel patronlar, kapitalist entel solcular, medya patronları ülkeyi ameliyat masasına yatırmışlar, oyun içinde oyun oynuyorlar. Oyun içinde yok olup gidecekler" dedi. 
     Duruşmada rahat tavırlar sergileyen ve yakınlarıyla selamlaşan Çakıcı, büyük çoğunlukla AK Parti’yi iktidara geldiğini kaydederek, şu görüşleri öne sürdü 
     "İçişleri Bakanı, neden PKK’yı terör örgütü ilan etmiyor Bu ülkeyi bölmeye kimsenin hakkı yok. İster Başbakan, ister İçişleri Bakanı, kim üzerine alınırsa alınsın. Ben, idam edileceğimi bile bilsem Türkiye Cumhuriyeti’ni AİHM’e şikayet etmem. CIA, FBI ajanları geliyor, gidiyor. Bu ülke, geçmişin kirli insanlarıyla mı yönetilecek." 
     
     "FRANSA’YA SORUN. BU SİZİN VİCDANİ BORCUNUZ" 

     "Yargı bağımsızsa siyaset ona hükmetmemeli. Doğru mu " diye soran Çakıcı’ya, hakim Bir, "Doğru" yanıtını verince, "O zaman Fransa’ya sorun, bu sizin vicdani borcunuz" dedi. 
     Cumhuriyet Savcısı Ali Öksüz, mahkeme heyetinden Sanık Alaattin Çakıcı’nın halen bulunduğu cezaevinin başka bir ilde olması, duruşmalara getirilmekteki güçlük ve sanığın kendi talebi nazara alınarak "Vareste" tutulma isteminin kabulüne karar verilmesini istedi. 
     Mahkeme heyeti, iddia makamının talebi doğrultusunda Çakıcı’nın "Vareste" tutulma talebini kabul ederek, duruşmayı erteledi. 
     
     MAHKEME HEYETİNDEN ÖZÜR DİLEDİ 

     Duruşma sonrası, "Duruşmada sesimi yükselttiğim için çok özür dilerim" diyen Çakıcı’ya, Mahkeme Başkanı Bir, "Benim bundan bir şikayetim yok. Ülke sorunlarından çok konuştun. Yeri burası değil" dedi. 
     Bunun üzerine Çakıcı, "Beni bir odaya kapattılar. Kiminle konuşayım " demesi üzerine hakim Bir, "Sen de haklısın. Bizi Nasrettin Hoca’ya döndürdün" karşılığını verdi. 
     
     OLAY 

     Uludağ’daki bir otelin lobisinde, 20 Ocak 1995’te meydana gelen olayda, Alaattin Çakıcı’nın eski eşi Nuriye Uğur Kılıç, Abdurrahman Keskin’in silahlı saldırısı sonucu hayatını kaybetmişti. 
     Keskin, ömürboyu hapis cezasına çarptırılırken, cinayeti azmettirdiği öne sürülen Çakıcı hakkında da dava açılmıştı. 
     
</TEXT>
</DOC>
