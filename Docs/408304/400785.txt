<DOC>
<DOCNO> 400785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sonspo49.html </URL>
<DATE> 2005/12/05/ </DATE>
<TIME> 22.50 </TIME>
<AUTHOR>  </AUTHOR>
<HEADLINE>
Daum İlk gol, maçın kaderini belirleyecek 
</HEADLINE>
<TEXT>

     Fenerbahçe Teknik Direktörü Christoph Daum, yarın Avrupa Şampiyonlar Ligi E Grubu'nda PSV Eindhoven ile yapacakları grubun son maçında, iki taraftan birisinin bulacağı ilk golün karşılaşmanın gidişatını belirleyeceğini söyledi. 
     Daum, Philips Stadı'nda düzenlediği basın toplantısında, yarınki zorlu mücadeleyle ilgili soruları yanıtladı. 
     İki takım için de önemi farklı olan karşılaşmanın izleyiciler açısından da görülmeye değer olacağını kaydeden Daum, ''Yaptığımız ilk maçta olumlu tecrübeler kazandık. Bunları yarın değerlendirmek istiyoruz'' dedi. 
     Dikkat etmeleri gereken öncelikli noktanın, maçın başlarında Eindhoven'in baskılı oyununu karşılamak olacağına dikkati çeken Alman çalıştırıcı, ''Her zaman bu şekilde başlıyorlar. Öne geçmelerini engellememiz lazım. Oyunun akışına göre Eindhoven golü bulamayıp oyun berabere devam ederse bu lehimize olacaktır. Çünkü galibiyet için üzerimize gelmek zorunda kalacaklar. Boşalan alanları da biz değerlendirmek zorundayız.'' diye konuştu. 
     Hollanda temsilcisi karşısında takımının görevlerinden birinin de şu anda iyi form yakalayan Farfan ve Beasley'i kontrol etmek olduğunu kaydeden Alman çalıştırıcı, ''Rakibimiz hakkında yeterince bilgiye sahibim. Önemli olan bu bilgileri lehimize çevirecek şekilde hareket etmektir'' dedi. 
     
     ''İLK GOL GİDİŞATI BELİRLEYECEK'' 
     Şampiyonlar Ligi'nde bir önceki maçta AC Milan'a karşı iyi hazırlandıklarını ancak bireysel bir hatadan dolayı orta alanı Shevchenko'ya bırakıp rakiplerinin öne geçmelerine yol açmış olduklarını anlatan Daum, ''Yarın ilk gol maçın gidişatını belirleyecek goldür'' dedi. 
     İlk golü takımının bulmasını arzuladığını belirten Fenerbahçe Teknik Direktörü, şöyle devam etti 
     ''İlk golü bulursak üzerimize gelecekler. Boşalttıkları alanları daha rahat değerlendiririz. Rakibimiz öne geçerse işimiz daha da zorlaşır. Taktiksel disiplini elden bırakmayan, iyi alan daraltan bir oyun anlayışları var. Bu sezon içinde oynadığımız maçları göz önünde bulundurursak bazı maçlarda geriye düşsek de lehimize çevirebildik. Söz konusu durum bu olursa, isteğim ve arzum oyuncuların taktiksel disiplini elden bırakmadan aynı şekilde devam etmeleri.'' Fenerbahçe'nin Şampiyonlar Ligi'nde son iki maçını kaybettiği hatırlatılarak, ''Yarın o maçlara nazaran ne gibi değişik yapacaksınız '' şeklindeki soruya şu yanıtı verdi 
     ''Şu anki durumumuz o maçlarla kıyaslanacak olursa çok farklı. AC Milan ile ilk maça bakarsanız kaybedecek çok fazla şeyimiz yoktu. 1-1 mükemmel bir sonuçtu ama fazlasını isteyip 3 puana oynadık. PSV Eindhoven gibi hareket etseydik. Puan alıp giderdik. Fazlasını isteğimiz için puan alamadan döndük. Milan'daki 80 dakikayı sahaya yansıtıp son 5 dakika da aynı şekilde devam etmek. Yarın daha fazla risk almak zorundayız. Ama 1 puan yeterli olmayacak. UEFA için 3 puan almalıyız. Schalke deplasmanında ise 9 kişi kaldığımız bölümde 11 kişiyle oynadığımız bölümden daha iyiydik. Milan deplasmanındaki oyun anlayışını sahaya yansıtıp, Schalke'de olduğu gibi rakibin sinirlerini yıpratma hünerimizi becerebilirsek yarın istediğimiz sonucu buradan alıp galibiyetle ayrılırız.'' 
     
     ''DAUM SON DÖNEMDE NEDEN GERGİN '' 
     Alman çalıştırıcı, ''son dönemde gergin görünmesinin'' nedeniyle ilgili bir soru üzerine, ''Trabzonspor maçında alınan sonuçtan sonra sanki hiçbir şey olmamış gibi gülerek basın toplantısına çıkmak ve gülerek hareket etmek benim hocalık anlayışıma karşıdır. Öyle hareket etseydim bulunduğum yer doğru yer olmazdı'' dedi. 
     Gergin görünmesinin nedenlerini sıralayan Alman çalıştırıcı, şunları kaydetti 
     ''Edindiğim bir tecrübe var ki. Alınılan önemli bir galibiyetten sonra medyanın övgü dolu haberleriyle kendinizi bir anda medyanın o oyununun içinde buluyorsunuz. Buna benzer bir durumu sezon başlangıcında da yaşadık. Everton galibiyetinden sonra bunun sezon başında gerçekten öldürücü bir sonuç olduğunu söylemiştim. Gerçekten o günlere dönüp o değerlendirmeyi yaparsak sezona başlarken aldığımız beraberliklerle bu işin öldürücü kısmından en fazla nasibi alan ben oldum. Yapılan eleştiriler anlamında. Basının değerlendirmelerine bakacak olursak, 2. haftadan sonra görevime son verilmesi gerekirdi. İki maçtan sonra 12 maçlık galibiyet serisi yakaladık, ki bu da her zaman yakalanacak bir başarı değildir.'' 
     
     ''EIKE'NİN AYRILMASINA ÜZÜLDÜM'' 
     Kaleci antrenörü Eike Immel'in sağlık sorunları nedeniyle görevini bırakmasına da üzüldüğünü anlatan Daum şöyle devam etti 
     ''Gerginliğimin nedenlerinden birisi de Eike İmmel dün sağlık nedenlerinden dolayı sözleşmesini feshetmeyi istediğini söyledi. Uzun süre birlikte çalıştığım bir insanın bu nedenden dolayı ayrılmak istemesi insanı üzüyor ve etkiliyor. Üzüldüğüm diğer nokta yarınki maçta alacağımız sonuçla Şampiyonlar Ligi'ne devam etme umutlarımızın olmamasıdır. Benim düşündüğüm ve arzuladığım da öyleydi. Bir aşama daha kaydettik o seviyeye geldik diye düşünüyordum. Şampiyonlar Ligi'nde yarın oynayacağımız son maç.'' 
     
</TEXT>
</DOC>
