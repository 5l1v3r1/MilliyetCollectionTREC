<DOC>
<DOCNO> 401026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/soneko36.html </URL>
<DATE> 2005/12/06/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Tüzmen Irak'tan ödemeleri acilen yapmasını istiyoruz... 
</HEADLINE>
<TEXT>

     Devlet Bakanı Kürşad Tüzmen, Irak'a petrol ürünü ihraç eden Türk firmalarının alacaklarının tüm girişimlere ve geçtiğimiz aylarda yapılan anlaşmaya rağmen zamanında ödenmediğini ve sevkiyat yapan firmaların alacaklarının 800 milyon doları tekrar aştığını söyledi. 
     Bakan Tüzmen, ''Ödemelerin acilen yapılmasını talep ediyoruz'' dedi. 
     Devlet Bakanı Kürşad Tüzmen, çeşitli temas ve ziyaretler için Türkiye'de bulunan Irak Bayındırlık Bakanı Casim Muhammed Cafer ile görüştü. 
     Görüşmede iki ülke arasındaki sorunlara değinen Tüzmen, Irak'ın içinde bulunduğu ortamda yakıt sıkıntısı çekmemesi için Türk firmalarının sevkiyatlarını sürdürdüğünü, ancak bu şekilde devam etmesinin sıkıntıların daha da artmasına yol açtığını ifade ederek, şöyle konuştu 
     ''Bu nedenle ödemelerin acilen yapılmasını talep ediyoruz. Ayrıca bundan böyle yapılacak sevkiyatlar için üzerinde mutabakata vardığımız aylık hesap kesimi öncesinde SOMO'ya Irak Devlet Petrol Pazarlama Şirketi ibraz edilen fatura değerleri üzerinden firmalarımıza ön ödeme yapılması yöntemine bir an önce işlerlik kazandırılmasını bekliyoruz.'' Bakan Tüzmen, Halil İbrahim Gümrük Kapısı'nın Irak tarafından tahsil edilen ücretlerin Türk firmalarının rekabet güçlerini giderek daha fazla olumsuz yönde etkilediğini ifade ederek, bu soruna da en kısa süre içinde çözüm bulunmasını istedi. 
     
     DİĞER SORUNLAR 
     Müteahhitlik sektöründeki sorunlara da değinen Tüzmen, kuzey bölgesinde yer alan şehirlerde iş üstlenen Türk firmalarının hakedişlerini bankacılık sistemine girmeden Türkiye'ye transfer etmek zorunda kalındığını belirterek, ''Önemli miktarlardaki nakit transferleri çantalarla Türkiye'ye taşınmaktadır. Bu durum önemli risk ve maliyetleri ortaya çıkarmaktadır. Sigorta şirketlerinin Irak'a yönelik sevkiyatları genelde sigorta etmekten kaçınmaları ya da çok yüksek ücretler talep etmeleri de firmalarımızı olumsuz yönde etkiliyor'' dedi. 
     Teminat mektubu temininde de sorunlar yaşandığına işaret eden Tüzmen, Türk firmalarının teminat mektuplarını Irak'a döviz transfer ederek ve bunların karşılığı temin ettikleri dinarları Irak bankalarında bloke ederek kati veya geçici teminat mektubu verebildiğini söyledi. 
     Üçüncü ülkeler üzerinden sağlanan garantilere dayalı teminatlarda ise maliyetlerin son derece yüksek olduğunu belirten Tüzmen, Ziraat Bankası'nın Bağdat'ta şube açması ve Irak Ticaret Bankası'yla Türk bankaları arasında işbirliği tesis edilmesinin sorunları hafifleteceğini dile getirdi. 
     Çifte Vergilendirmenin Önlenmesi Anlaşması'nın süratle imzalanmasının gereğine de işaret eden Tüzmen, Türk yatırımlarının hızlanması için karşılıklı yatırımların garantisini öngören bir anlaşmanın acilen imzalanması gerektiğini kaydetti. 
     Tüzmen, Irak için hedefin önümüzdeki iki yılda ticaret, yatırım, nakliye, müteahhitlik hizmetleri gibi sektörlerde toplam 10 milyar dolarlık iş hacmine ulaşmak olduğunu da bildirdi. 
     Bölgesel projelerin bundan sonra izlenecek stratejinin ana eksenini oluşturacağını da ifade eden Tüzmen, Irak'ın bu büyük projenin kilit ülkesi olduğunu ve Irak'ın bütünlüğü korunarak istikrarın sağlanmasının da bu kilidi açacağını söyledi. 
     
     IRAK BAYINDIRLIK BAKANI 
     Irak Bayındırlık Bakanı Casim Muhammed Cafer de Irak'ın Türkiye için iyi bir pazar olduğunu belirterek, Türk firmalarını Irak'ta yatırıma davet etti. 
     2010'a kadar Irak'ın 3 milyon adet konuta ihtiyacı olduğunu ve bunun 120 milyar dolarlık bir yatırıma denk geldiğini anlatan Cafer, Türkiye'nin gelişmiş bir ülke olduğunu ve Irak'ın bu konudaki problemlerini çözebileceğini söyledi. 
     Irak'ta otoyollar için de 100 milyar dolarlık yatırıma denk gelen 10 bin kilometrelik yol ve 10 bin kilometrelik köy yolu ihtiyacı bulunduğunu dile getiren Cafer, ayrıca havaalanı, liman, devlet binası, otel gibi alanlarda da 50 milyar dolarlık yatırım alanı bulunduğunu söyledi. 
     10-15 yıl içinde Irak'ta büyük ufuklar açılacağını kaydeden Cafer, Türkiye'nin bu ufuğu iyi kullanmasını istediklerini bildirdi. Cafer, ''Irak'ta hızlı projeler var. Türk firmalarının bu projelere katılmasını isteriz. Bakanlığın gelecek yıl için 500 milyon dolarlık bütçesi var'' dedi. 
     Cafer, Türkiye ile ilişkilerde birinci hedefin iyi ilişkiler kurmak, ikinci hedefin ise ticari ve iktisadi ilişkiler alanında iyi ilişkiler kurmak olduğunu söyledi. 
     Konuk bakan gazetecilerin Türkiye ve Irak arasında birçok sorun bulunmasına rağmen bu yatırımların nasıl olacağına ilişkin soruları üzerine Cafer, yaşanan problemleri en yakın zamanda çözmeye çalıştıklarını ifade ederek, Bağdat'daki bankacılık sisteminde problem olmadığını, karşılıklı transferlerin yapılabileceğini söyledi. 
     Petrol ürünleriyle ilgili parasal problem olmadığını da kaydeden Cafer, bu alan için 6 milyar dolarlık bütçede para tahsis edildiğini, ancak şu anda o paranın bittiğini ve sene sonuna kadar 1 milyar dolarlık ek bir bütçe tahsis ettiklerini söyledi. 
     
</TEXT>
</DOC>
