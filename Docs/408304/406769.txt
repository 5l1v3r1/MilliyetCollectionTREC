<DOC>
<DOCNO> 406769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sontur18.html </URL>
<DATE> 2005/12/26/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
İÜ'de çadırlı eylem 
</HEADLINE>
<TEXT>

     İstanbul Üniversitesi İÜ 
     öğrencilerinden oluşan bir grup, 7 öğrencinin okuldan uzaklaştırıldığı gerekçesiyle üniversitenin önünde çadır kurarak "İÜ’de Barınamayanlar Sınıfı" açtı. 
     İÜ’nün Beyazıt Yerleşkesi girişinde çadır kuran öğrenciler adına yapılan açıklamada, "geçen hafta 7 öğrencinin sağ görüşlü grubun saldırısına uğramasına rağmen saldırıda bulundukları gerekçesiyle okuldan uzaklaştırma cezası aldığı, ancak asıl saldırıyı yapanların bu hafta bir dergide ’baltalarımızı gömdük, ama yerlerini unutmadık’ şeklinde açıkça tehditte bulunmalarına rağmen ceza almadıkları" öne sürüldü. 
     Rektör Prof. Dr. Mesut Parlak’ın göreve geldiğinden beri 100’ün üzerinde öğrencinin çeşitli cezalar aldığı iddia edilen açıklamada, Prof. Dr. Parlak’ın, eski rektör Prof. Dr. Kemal Alemdaroğlu’ndan daha baskıcı uygulamalarda bulunduğu savunuldu. 
     Kurdukları çadırın üzerine "İÜ’de Barınamayanlar Sınıfı" yazılı bir pankart asan öğrenciler, seslerini duyurmak için sivil toplum örgütleriyle de görüşeceklerini açıkladılar. 
     
</TEXT>
</DOC>
