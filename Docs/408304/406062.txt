<DOC>
<DOCNO> 406062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sonspo24.html </URL>
<DATE> 2005/12/23/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Amatör maçlarda, hakemler maçlara çıkmama kararı aldı... 
</HEADLINE>
<TEXT>

     Erzurum'da amatör küme futbol maçlarında hakemlere yönelik saldırı olayları artınca, hakemler, bu haftasonu oynanacak maçlara çıkmama kararı aldı. 
     Faal Futbol Hekimleri ve Gözlemcileri Derneği Erzurum Şube Başkanı Hasan Eğriçayır, AA muhabirine yaptığı açıklamada son haftalarda amatör maçlarda hakemlere yönelik saldırı olaylarının arttığına dikkat çekti. 
     Erzurum'da amatör maçları yöneten hakemlerin çoğunun üniversite öğrencisi olduğunu anlatan Eğriçayır, ''Saldırılar sahada dışında da sürüyor. Hakem arkadaşlarımız taciz edildiklerini ifade ediyorlar. Hakemlerimiz aldıkları ortak kararla bu hafta oynanacak amatör maçlara çıkmama kararı aldı'' diye konuştu. 
     Futbol İl Tertip Komitesi Başkanı Fahrettin Selçuk ise, hakemlerin tavrının yanlış olduğunu belirterek, ''Hakemler aldıkları sahaya çıkmama kararını yazı ile bize bildirdiler. Ama sorunlar bu şekilde çözülmez'' diye konuştu. 
     Hakemlere yapılan saldırıları kınadıklarını anlatan Selçuk, hakemlerin kararlarını bu akşama kadar değiştirmeleri için zamanları bulunduğunu ifade ederek, şunları söyledi 
     ''Hakemlerin bu kararı maçların oynanmamasını en fazla iki hafta etkiler. Eğer kararlarından dönmezler ise maçları yönetmeleri için dışardan hakem getirtiriz. Hakemler sıkıntılarını anlatsalardı biz bu sıkıntıların çözümü için maçları bir hafta erteler, kulüplerimizle görüşürdük.'' Amatör Spor Kulüpleri 2. Başkanı Burhanettin Andinç de, amatör ligde mücadele eden 20 takımın yöneticileri ile yarın bir toplantı yapacaklarını ifade ederek, ''Hakemlerin maçlara çıkmama konusunu ele alarak, son haftalarda yaşanan olayları değerlendireceğiz'' diye konuştu. 
     
</TEXT>
</DOC>
