<DOC>
<DOCNO> 401965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sondun02.html </URL>
<DATE> 2005/12/09/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Tayland'da bir çocuk kuş gribinden öldü 
</HEADLINE>
<TEXT>

     Tayland'da 5 yaşındaki bir erkek çocuğun kuş gribinden öldüğü belirtildi. 
     Sağlık Bakanlığı yetkilileri, çocuğun Nakhon Nayok bölgesinde öldüğünü ve test sonuçlarının H5N1 kuş gribi virüsüne yakalandığını gösterdiğini kaydetti. 
     Çocuğun hastaneye kaldırılmadan önce 9 gün boyunca hasta olduğu ve ailesinin evlerinde tavuk yetiştirdiklerini doktorlara söylemedikleri belirtildi. Yetkililer, aynı evde yaşayan bir akrabanın da yakın zamanda öldüğünü söyledi. 
     Hastaneye geç kaldırılan ve uygun ilaç verilmediği belirtilen çocuğun Tayland'da virüse yakalanan 22'inci, ölen 14'üncü kişi olduğu belirtildi. 
     
     ÇİN'DE BİR KİŞİ DAHA KUŞ GRİBİNE YAKALANDI 

     Bu arada, Çin'de bir kişinin daha kuş gribine yakalandığı, böylece bu ülkede insanlarda görülen kuş gribi vakası sayısının 5'e yükseldiği açıklandı. 
     Çin Sağlık Bakanlığı'ndan yapılan açıklamada, ülkenin kuzeydoğusundaki Liaoning eyaletine bağlı Heyşan ilçesinde yaşayan Liu soyadlı 31 yaşındaki çiftçi kadının H5N1 tipi kuş gribi virüsüne yakalandığı bildirildi. 
     Yeni Çin Haber Ajansı'nın haberinde, 30 Ekim'de bilinmeyen bir hastalık nedeniyle hastaneye yatan Liu'nun iyileşerek 29 Kasım'da taburcu olduğu bildirildi. Haberde, daha sonra Çin Salgın Hastalıkları Önleme ve Kontrol Merkezi tarafından yapılan analizlerde, Liu'nun daha önce negatif görülen testlerinde kuş gribinin pozitif olduğunun ortaya çıktığı kaydedildi. 
     Yerel sağlık birimleri, Liu'nun temasta olduğu kişileri gözlem altına aldı. 
     
</TEXT>
</DOC>
