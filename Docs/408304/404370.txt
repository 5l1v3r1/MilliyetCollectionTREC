<DOC>
<DOCNO> 404370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sontur30.html </URL>
<DATE> 2005/12/17/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Uludağ'da hafta sonu hareketliliği... 
</HEADLINE>
<TEXT>

     Kış turizminin gözde merkezlerinden Uludağ, yaklaşık 3 hafta aradan sonra yeniden beyaz örtüsüne kavuştu. 
     Hava sıcaklıklarının mevsim normallerinin üzerinde seyretmesi nedeniyle son günlerde karın sadece ''leke'' şeklinde görüldüğü Uludağ'da, 15 Aralık akşamı başlayan kar yağışı aralıksız devam ediyor. 
     Uludağ Meteoroloji İstasyonu yetkilileri, dün 10 santimetre olarak ölçülen kar kalınlığının bugün 33 santimetreye yükseldiğini, 19 Aralık'a kadar devam edecek yağışların 20-21 Aralık'ta yerini güneşli havaya bırakacağını, ancak 22 Aralık'tan itibaren bölgede yeniden etkili kar yağışı beklendiğini bildirdiler. 
     Kayak pistlerinin kara kavuşmasıyla birlikte tesislerin birer birer açılmaya başladığı Uludağ, hafta sonu tatilini fırsat bilen kayakseverler ve günübirlik ziyaretçilerin akınına uğradı. 
     Beyaz cennete gelen kayakseverler, haftalar sonra kayak yapmanın tadını çıkarırken, çocuklar da öğretmenlerden kayak dersleri almaya başladılar. 
     Bu arada, Bursa-Uludağ Yolu'nda önlem alan jandarma, kar yağışı ve zeminin buzlu olması nedeniyle Milli Parkı girişi mevkiinde, araçlara zincir takmaları uyarısında bulunuyor. 
     Jandarmanın uyarısına rağmen zincir takmadan Uludağ'a çıkan bazı araçların kayarak yoldan çıktıkları gözleniyor. 
     
</TEXT>
</DOC>
