<DOC>
<DOCNO> 407794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/ekonomi/eko03.html </URL>
<DATE> 2005/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Viski ithalatçılarına 150 milyon dolar haciz 
</HEADLINE>
<TEXT>


Johnnie Walker ve Jack Daniels gibi markaları getiren üç şirkete, 'piyasaya düşük fiyatla mal soktukları' gerekçesiyle 150 milyon dolarlık haciz konuldu 

NEDİM ŞENER 

Gümrük Teftiş Kurulu'nun hazırladığı raporlar üzerine, Türkiye'ye viski ithal eden yabancı şirketlerin gümrükteki malları ile yurtiçindeki mal varlıklarına ihtiyatı haciz uygulanmaya başlandı. 
Gümrük Müsteşarlığı'nın talimatı ile İstanbul Gümrük Başmüdürlüğü tarafından yürütülen haciz işlemine konu olan raporlara göre, Johnnie Walker ve Jack Daniels gibi ünlü markaları getiren üç şirket, Türkiye'deki free shop'lara yaklaşık 60 dolara verdikleri içkiyi kendi şirketleri aracılığı ile yurtiçine 20 dolara soktular. 
Müfettişler, 2001 yılından bu yana yurtiçine üç kat düşük fiyatla viski ve şarap sokan ithal içki satıcıları hakkında hazırlanan raporlar nedeniyle gecikme faizleriyle birlikte toplam 150 milyon dolarlık vergi hesapladı. Yabancı viski üreticilerinin Türkiye'de kurdukları ithalat şirketleri yetkililerini şok eden gelişmeyi gümrük yetkilileri de teyit etti. 
Yetkililer geçmiş yıllarda Türkiye'ye düşük fiyatla mal soktukları için hesaplanan 150 milyon dolar tutarındaki vergi için şirketlerin ambarlarda bulunan içkilerine haciz konulduğunu bildirdiler. Haciz tebligatının çok kısa süre önce ulaştırıldığını belirten yetkililer, şirketlerin Türkiye'deki mal varlıklarına da ihtiyati haciz uygulandığını bildirdi. 

20 dolara sattılar 
Gelişmelerin çok yeni olmasından dolayı haciz konulan malların borcu karşılayıp karşılamadığı ise ortaya çıkmadı. 
8 Şubat 2005 tarihli Gümrük Teftiş Kurulu raporuna göre, free shop'lara 60 dolara viski satan yabancı üreticilerin, Türkiye'de kendi dağıtım şirketlerine, aynı viskileri 20 dolara sattıkları belirtilmişti. Böylece satış fiyat üzerinden hesaplanan yüzde 275.6 oranındaki ÖTV ile yüzde 18 oranındaki KDV'yi daha az ödedikleri ifade edilmişti. 

Çifte fiyat 
Gümrük Müfettişi Mehmet Eryılmaz tarafından hazırlanan rapora göre, daha önce başka ithalatçılar üzerinden Türkiye'ye ürün satan Diageo, Maxximum ve Allied Domeq'in, 2001 yılında Türkiye'de şirket kurarak, free shop'lara satış fiyatının üçte bir oranında düşük bedelle ithalat yaptıkları belirlendi. Raporda, 'çifte fiyat' uygulamasının vergiden kaçınmak amacıyla uygulandığı dile getirildi. 

Vekil onayı geri çekti Şirketlerden ek vergi alınması, dönemin Gümrük Müsteşar Vekili Tuna Turagay'ın, önce verip sonra geri çektiği onay üzerine gerçekleşti. Müfettiş Eryılmaz, uluslararası anlaşmalara dayanarak vergi alınması konusundaki kararında diretince şirketler, buna üç ay boyunca ithalatı keserek karşılık verdi. Turagay'ın 24 Haziran 2004 tarihli onayıyla vergilerin alınması ertelendi. Şirketler bir süre daha düşük kıymete göre hesaplanan vergilerle ithalat yapabildi. Ancak Turagay, onayını geri çekti. Böylece vergi alınmasına başlanırken, geçmiş dönem için vergi çıkarıldı. Şirketlerden ek vergi alınması gündeme geldi. 



</TEXT>
</DOC>
