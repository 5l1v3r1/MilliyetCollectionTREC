<DOC>
<DOCNO> 404972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sondun16.html </URL>
<DATE> 2005/12/20/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Türk gencinin İsviçre’deki polis merkezinde kuşkulu "intiharı" 
</HEADLINE>
<TEXT>

     
     Zafer ATAMER CENEVRE, DHA 
     
İSVİÇRE’nin Kreuzlingen kentinde kavgaya karıştığı gerekçesiyle gözaltına alınan bir Türk gencinin, tutulduğu karakolda kuşkulu bir şekilde ’intihar ettiği’ bildirildi. 23 yaşındaki Ayhan Yöyen’in ailesi, "Tahminimizce oğlumuza tutuklu olduğu yerde işkence yapıldı ve Ayhan bu yüzden hayatını kaybetti" iddiasında bulundu. 
     Ayhan Yöyen’in, tutuklu bulunduğu polis merkezinde kendini asarak hayatına son vermesinin ardından DHA’ya konuşan baba Yaşar Yöyen, bu olaya inanmak istemediğini söyledi. Yaşar Yöyen olayı şu şekilde anlattı 
     "1973 yılından bu yana İsviçre’nin Kreuzlingen şehrinde yaşıyorum. 3 çocuğum var. Bunların hepsi de İsviçre’de doğdu. Ortanca oğlum Ayhan uzun yıllar sporla uğraştı ve bu arada da Kreuzlingen boks kulübünde uzun yıllar dövüşüp çeşitli madalyalar kazandı. Ayrıca oğlum eğlenceyi seven biriydi. Son zamanlarda da gençliğin verdiği heyecanla birkaç kere arkadaş kavgasına da karışmıştı. Salı akşamı Saint-Gallen polisi bizi arayarak oğlum Ayhan’ı sordu. Ben de kendisinin burada olmadığını, Bern’de çalıştığını, ancak hafta sonlarında buraya geldiğini söyledim. Polis de bana, oğlumun bir grup kavgasına karıştığını ve bunun için de ifadesinin alınması gerektiğini söyledi." Baba Yaşar Yöyen, salı akşamı eve gelen oğluna durumu anlatıp, polisi de arayarak oğlunun evde olduğunu söyledi. Çarşamba sabahı eve gelen 2 polis Ayhan Yöyen’i alarak merkeze götürdü. Perşembe günü Ayhan’ın avukatı, Yaşar Yöyen’e telefon ederek Ayhan’ın pazartesi gününe kadar tutuklu kalacağını, bu nedenle kendisine çamaşır götürülmesini istedi. Yaşar Yöyen de avukatın bu isteğini yerine getirdi. 
     
     ’KÖTÜ HABERİ VERMEDEN ÖNCE SAKİNLEŞTİRİCİ İĞNE YAPTILAR’ 
     Cuma akşam üzeri ise 3 polis, bir doktor eşliğinde Yaşar Yöyen’in evine geldi. Baba Yöyen’in anlattığına göre, doktor kendisine, "Size bir sakinleştirici yapalım, kötü haberlerimiz var. Oğlunuz Ayhan, tutuklu bulunduğu yerde kendisini asarak intihar etti" dedi. Polisler Ayhan Yöyen’in, yatak çarşafını boynuna dolayıp, kendini kalorifer borusuna asarak yaşamına son verdiği açıklamasını yaptı. 
     Halen doktor kontrolü altında tutulan Yaşar Yöyen, bu konuşmalardan sonra oğlunun cesedine otopsi yapılmasını isterken, gözyaşları içinde yaptığı açıklamada, "Oğlum nasıl böyle bir şey yapar Önemli bir suçu olmadığına inanıyorum" dedi. 
     Avukatlarıyla görüşüp olayın detaylarını öğrenmeye çalışan Yöyen ailesi, "Bu olayda başka şeyler olduğuna inanıyoruz. Tahminimizce oğlumuza tutuklu olduğu yerde işkence yapıldı. Ayhan’ın da bu nedenle hayatını kaybettiğini tahmin ediyoruz. Bu işin peşini bırakmayacağız" dedi. 
     Olay İsviçre’nin Alman kesiminde büyük üzüntü yaratırken, İsviçre basınının konuya ilgisiz kalması dikkat çekti. 
     
</TEXT>
</DOC>
