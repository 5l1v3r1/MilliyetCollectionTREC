<DOC>
<DOCNO> 402622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/spor/aspo.html </URL>
<DATE> 2005/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazır cevap 3-0 
</HEADLINE>
<TEXT>


Önder'in 80. saniyedeki volesi perdeyi açtı. Alex penaltıyla takımını rahatlattı. Tuncay, ikinci 45 dakikada üçüncü golle sahne aldı, sarı-lacivertli takım üç puanı zorlanmadan kaptı 


90 dakika 

YUSUF KOBAL 

İsli, sisli, puslu bir Kayseri akşamı. Hava kirliliği sporcu sağlığını da tehdit edecek nitelikte. Hatırı sayılır yoğunluktaki seyirci başlarda sakin, Türkiye'nin en iyi futbol arenalarından biri olan Atatürk Stadı'nda yapılan anonslar bu taraftarı coşturmaya dönük. 
Fenerbahçe, Beşiktaş'ı yenen Galatasaray'ın nefesini ensesinde hissediyor. Anelka, Nobre ve Selçuk'un yokluğunda Semih mecburen forma giyiyor. Bu sezonki ikinci 11 şansını yakalıyor. 
Fenerbahçe sezonun kendi adına en erken golünü atıyor ve maç böyle başlıyor. Daha 80. saniyede Alex'in yarattığı pozisyondan kornere dönüşen topu yine Brezilyalı yıldız ceza sahasına gönderiyor, gecenin şık golüne Önder bir voleyle imza atıyor 0-1. 

Zorunlu ara 
Fenerbahçe bu golle birlikte taa elektriklerin kesildiği 17. dakikaya kadar baskın ataklar düzenliyor. 17'de üst üste Semih ve Tuncay kaleci Fadhel'i geçemiyor. 
Maçın başında, "Avrupa'ya hoş geldiniz" yazılı pankartı taşıyan engelli taraftarlara inat, elektrikler kesiliyor. 18 dakikalık bu zorunlu arada oyuncular soyunma odasına gidiyor. 
Elektrikler geldiğinde Fenerbahçe 28'de Mehmet, 32'de Luciano ile mutlak goller kaçırıyor. 35'te ise Mamadou, Alex'in pasıyla kendi kalesine doğru inen Serkan'ı eziyor, tereddütsüz penaltı çalan hakem Selçuk Dereli'nin verdiği atışı Alex gole çeviriyor. 36'da Cenk'in, 38'de ise Timuçin'in uzaktan sert şutlarını art arda Volkan önlüyor. 39'da ise gecenin en tartışmalı anı yaşanıyor. Volkan ceza sahasına doğru havadan gelmekte olan topa çok kararlı çıkıp yumrukluyor, ama ayakları ceza sahası çizgisini geçti mi geçmedi mi tartışmasına maçı izleyen Fenerbahçeliler "Geçmedi" derken, Galatasaraylılar, "Topa dışarıda müdahale etti" yorumunu yapıyor. Net bir düşüncesi olan ise yok. 

Gençler nerede 
43'te Volkan yine Agali'nin şutunu önlüyor. 60'ta Semih, Aurelio'dan aldığı topu uygun durumda dışarı gönderiyor. 65'te bir ara oyuna küsen Tuncay, karambolde topu kapıp, önündeki savunmayı da geçiyor ve Fenerbahçe'nin 3. golünü atıyor. 
Nasıl olsa Fenerbahçe bastırıp istediği oyuncuları alıyor. Maç 3-0 olmuş, Kayseri Erciyes fazlasıyla kırılgan görünümüyle hiçbir direnç veremiyor. Ama oyuna Deniz ve Kemal giriyor. Can ile Olcan ise kale arkasında ciğerci vitrinine bakar gibiler. Belli ki kimsenin umurunda değil gençleri kazanmak. Olsa olsa kariyer amaç. Bu arada Fenerbahçe ligin ilk yarısını lider bitirmeyi de garanti altına alıyor. 

Her yer karanlık 

Karşılaşmanın 17. dakikasında Kayseri Atatürk Stadı'nda elektrikler kesildi. İki takım futbolcuları bir süre saha içinde bekledi. Havanın soğuk olması nedeniyle futbolcular, omuzlarına palto ve benzeri giysiler atarken, kesintinin uzaması nedeniyle soyunma odasına girildi. 18 dakikalık bekleyişin ardından, elektrikler geldi ve maç yeniden başladı. Karşılaşmanın hakemi Selçuk Dereli, oyunu yeniden başlatmadan önce, skorboarddaki saati de düzelttirdi. 

Tribünlerde seçim kulisi 

Futbol Federasyonu Yönetimi'nin Genel Kurul kararı alması, şeref tribünündeki kulislere de yansıdı. Başkan adaylığında adı geçen Futbol Federasyonu eski Başkanvekili Ata Aksu da karşılaşmaya geldi. Maç öncesindeki tüm konuşmalar seçim üzerine oldu. Karşılaşmayı, TBMM Başkanvekili ve Kayseri Milletvekili Sadık Yakut, Kayseri Vali Vekili Tevfik Karabalık, Kayseri Büyükşehir Belediye Başkanı Mehmet Özhaseki, bazı milletvekilleri ile Konyaspor Teknik Direktörü Aykut Kocaman da izledi. 

MAÇIN HAKEMİ 
İyi değildi 
Selçuk Dereli, önemli hatalar yaptı. Volkan'ın ceza alanı dışında elle oynamasında yardımcısının kurbanı oldu. Ama bu pozisyonun etkisiyle Die'nin, Semih'e yaptığı kasti faulu vermedi. Sarı kartlık bu hareket Erciyesli oyuncuyu saha dışına bırakabilirdi. Faul düdüklerinde dengeli olamadı. 

MAÇIN YILDIZI 
Marco Aurelio 
Brezilyalı dinamo dün yine Kayseri'de istim üstündeydi. Fenerbahçe'nin disiplinini kaybettiği dakikalarda ayakta kalan tek isimdi. Hem hücuma hem de savunmaya müthiş destek verdi. 


</TEXT>
</DOC>
