<DOC>
<DOCNO> 401446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sontur02.html </URL>
<DATE> 2005/12/07/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Kapıkule'de gizli kamera krizi 
</HEADLINE>
<TEXT>

     EDİRNE DHA 

Edirne'de Kaçakçılık ve Organize Suçlarla Şube Müdürlüğü'nün KOM , Kapıkule Gümrük Kapısı'nda 27 noktaya elektrikli sobaların içine 27 gizli kamera yerleştirdiği ortaya çıktı. Bu kameralarla tespit edilen görüntülerin, Kapıkule Camii'nde kurulan merkeze aktarıldığı, olayın ortaya çıkmasından sonra buradaki sistemin emniyet görevlilerince apar topar söküldüğü öne sürüldü. 
     Türkiye'nin en büyük karayolu gümrüğü Kapıkule'de, polisle Gümrük Başmüdürlüğü arasında gizli kamera krizi çıktı. Kapıkule Gümrük Kapısı'nın yolcu salonu giriş, çıkış, otobüs peronları, Bulgaristan kapısı giriş ve gümrüksüz satış mağazalarının da aralarında bulunduğu 27 ayrı noktaya, 20 gün önce Kapıkule Mülki İdare Amiri Cengizhan Aksoy'un izniyle elektrikli sobalar takıldı. Gümrük ve muhafaza görevlilerin çalışma bölümlerinde kaloriferlerin iyi ısıtmadığı ve geceleri soğuk koşullarda çalışılmaması için konulan elektrik sobaları çalışanları memnun etti. 
     Görevli bir muayene memuru, önceki gece elindeki elektrik fenerini çalışma kabininde gezdirirken, elektrik sobasının kenarındaki bir bölümün ışığı yansıttığını fark etti. 
     Gümrük Muhafaza ve Kaçakçılık uzmanları tarafından yapılan incelemede, 27 elektrik sobasının kenar bölümlerine yerleştirilmiş kameralar belirlendi. Bu kameraların tespit ettiği görüntülerin de Kapıkule Camii'ne kurulan merkeze aktarıldığı tespit edildi. 
     
     Mahkeme kararı var mı 
     Olayın ortaya çıkmasından sonra camideki sistemin emniyet görevlilerince apar topar söküldüğü öne sürülürken, Gümrük ve Muhafaza Başmüdürlüğü yetkilileri, Cumhuriyet Başsavcılığı'na bir yazı göndererek, gizli kameraların mahkeme ya da savcılık kararıyla buralara konulup konulmadığını sordu. Edirne Emniyet Müdürlüğü'nden üst düzey bir yetkili ise, Kapıkule'de gümrüksüz satış mağazaları aracılığı ile içki ve sigara kaçakçılığı yapıldığı konusunda başlatılan operasyon kapsamında, mahkeme kararıyla gizli kameraların konulduğunu söyledi. 
     
</TEXT>
</DOC>
