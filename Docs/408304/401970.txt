<DOC>
<DOCNO> 401970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sondun07.html </URL>
<DATE> 2005/12/09/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Annan'dan İran Cumhurbaşkanı'na tepki 
</HEADLINE>
<TEXT>

     BM Genel Sekreteri Kofi Annan, İran Cumhurbaşkanı Mahmud Ahmedinejad'ın, ''Hitler'in Yahudileri yaktığını kabul etmedikleri'' şeklindeki açıklamasına tepki göstererek, bütün ülkeleri soykırım konusundaki tarihi gerçekler konusunda halklarını eğitmeye çağırdı. 
     Sözcüsü Stephane Dujarric aracılığıyla dün akşam saatlerinde bir açıklama yapan Annan, ''İran Cumhurbaşkanı Ahmedinejad'a atfedilen ve soykırım gerçeğine şüphe düşüren, İsrail Devleti'nin Ortadoğu'dan Avrupa'ya sürülmesini öneren ifadeleri görmekten şoke oldum'' dedi. 
     BM Genel Kurulu'nun geçtiğimiz ay kabul ettiği bir karar tasarısıyla, Nazilerin yaptığı soykırımı tamamen ya da kısmen inkar etmeyi reddettiğini hatırlatan Annan, bütün üye devletleri de bu tür inkarlarla mücadele etmeye çağırdı. 
     Ekim ayı sonunda Ahmedinejad tarafından yapılan, ''İsrail'in ortadan kaldırılması gerekir'' şeklindeki açıklamaya da tepki gösterdiğini hatırlatan Annan, ''Uzun zamandır bir BM üyesi olarak İsrail, diğer bütün üye devletlerle aynı haklara ve yükümlülüklere sahiptir. BM Sözleşmesi'nin bir gereği olarak bütün ülkeler herhangi bir ülkenin toprak bütünlüğü ya da siyasal bağımsızlığına yönelik güç kullanma tehdidinden sakınmalıdır'' dedi. 
     
</TEXT>
</DOC>
