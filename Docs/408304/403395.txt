<DOC>
<DOCNO> 403395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sonsiy03.html </URL>
<DATE> 2005/12/14/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Emekli olmak zorlaşıyor 
</HEADLINE>
<TEXT>

     ANKARA Milliyet 

Çalışma ve Sosyal Güvenlik Bakanlığı, sosyal taraflara, SSK’dan yaşlılık aylığı bağlanması için gerekli prim gün sayısının, kademeli olarak 9 bin güne çıkarılmasını önerdi. 
     Sosyal Güvenlik Reformu Çalışma Grubu, Çalışma Bakanı Murat Başesgioğlu başkanlığında 5 saat süren toplantı yaptı. Başesgioğlu, AA'ya yaptığı açıklamada, toplantının "çok verimli" geçtiğini söyledi. Emek Platformu, işveren kesimi ve diğer sosyal tarafların önceki toplantılardaki önerilerini gözden geçirdiklerini ifade eden Başesgioğlu, önerilerin büyük bölümünün kabul edildiğini bildirdi. Başesgioğlu, "Toplantının neticesi taraflara bildirilecek. Onlar da en son görüşlerini bizlere iletecekler. Bu süreci böylece tamamlamış olacağız. Ondan sonra meclisteki çalışmalarımız devam edecek" dedi. Alınan bilgiye göre, işçi, işveren, memur ve esnaf örgütlerinin başkan ve temsilcilerinin katıldığı toplantıda bakanlık, SSK’dan yaşlılık aylığı bağlanması için gerekli prim gün sayısının kademeli olarak 7 binden 9 bin güne çıkarılmasını önerdi. Kademeli geçiş için öngörülen sürenin 25 yıl olduğu öğrenildi. Bakanlığın ayrıca, malullük ve ölüm aylığından yararlanma ve özürlü çalışanların emekliliği için öngörülen prim gün sayısının azaltılması, maden ve yeraltı işlerinde çalışan sigortalıların daha kısa sürede emekli olmaları, fiili hizmet süresi zammından yararlanacak kategorilerin Emekli Sandığı Kanunu’nda yer alan kategoriler kapsamında düzenlenmesi yönünde öneriler sunduğu ifade edildi. 
     
     Uzlaşma yok 
     Türk-İş Genel Başkanı Salih Kılıç ise bu aşamada taraflar arasında varılmış bir uzlaşma bulunmadığını belirtti. Kılıç, Emek Platformu’nun, bakanlığın önerilerini yazılı sunmasının ardından bir değerlendirme yapacağını kaydetti. 
     Hak-İş Genel Başkan Yardımcısı Mahmut Arslan da emeklilik için gerekli prim gün sayısıyla ilgili bir uzlaşma bulunmadığını kaydetti. Arslan, bakanlık yetkililerinin, Emek Platformu’nun listesinde yer alan 29 maddeden 15’nde talepler doğrultusunda, 4’ünde kısmi değişiklik yapılabileceğini diğer maddelerdeki taleplerin mümkün olmadığını belirttiklerini söyledi. 
     
</TEXT>
</DOC>
