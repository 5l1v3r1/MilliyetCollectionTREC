<DOC>
<DOCNO> 404402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/ekonomi/eko07.html </URL>
<DATE> 2005/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP emekliye sendika, sendikalara TV istedi 
</HEADLINE>
<TEXT>


ANKARA Milliyet 

CHP, sendikaların TV kurabilmesine olanak sağlayan, sendika kuruculuğunda Türk vatandaşlığı şartını kaldıran ve emeklilere sendika kurma yolunu açan yasa teklifi hazırladı. CHP İzmir Milletvekili Enver Öktem ve arkadaşları, Sendikalar Kanunu'nda, temel haklara ilişkin uluslararası sözleşmeler, Avrupa Sosyal Şartı ve Uluslararası Çalışma Örgütü normlarına uygun değişiklik öngören teklif dün TBMM Başkanlığı'na verdi. Teklif şu düzenlemeleri içeriyor 
Emekliler sendika kurabilecek. Sendika kurucularında Türk vatandaşı olma koşulu aranmayacak. Sendikalar, kendi tüzüklerini kendileri yapacak. Sendikalara üyelik ve üyelikten ayrılma, noter aracılığıyla değil işçinin başvurusu üzerine gerçekleşecek. Üyelik aidatlarına getirilen sınırlamalar kaldırılacak.İşçi sendikasının yöneticiliğine seçilen ve profesyonel sendikacılık yapan işçinin akdi askıya alınarak işyerindeki kıdem hakkı korunacak.Amatör sendika yöneticileri de işyeri temsilcileri gibi iş güvencesinden yararlanacak.Sendikalar ve konfederasyonlar radyo - televizyon kurabilecek. 
Öktem ve arkadaşlarının Toplu İş Sözleşmesi, Grev ve Lokavt Yasası'nda değişiklik öngören teklifi de yüzde 10 olan işkolu barajının kaldırılmasını, yetki tespiti yerine referandum yönteminin uygulanmasını, grev yapılamayacak işlerin sadece, "can ve mal kurtarma" ve "cenaze tekfin" işleriyle sınırlandırılmasını düzenliyor. 





</TEXT>
</DOC>
