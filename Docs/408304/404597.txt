<DOC>
<DOCNO> 404597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/spor/aspo.html </URL>
<DATE> 2005/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İnönü -20 derece 0-1 
</HEADLINE>
<TEXT>


Beşiktaş, kendisi gibi sıkıntılı bir dönemden geçen Trabzonspor'a, Adem Dursun'un kendi kalesine attığı golle üç puanı verdi. Karadeniz ekibi yeni başkanı Nuri Albayrak'a zaferle 'hoşgeldin' dedi 


90 dakika 

BİLAL MEŞE 

İkisine de kızamıyoruz 
İkisi de hedeften uzaklaşmışlar. 
Beşiktaş ilk dörde girebilmek için çırpınıyor, Trabzonspor ise karanlığa kürek çekmiş gidiyor Kelimenin tam anlamıyla al birini vur, ötekine 
Ne var ki, konuk takım İnönü'de bulduğu üç sürpriz puanla lig tatiline biraz olsun moralli çıkarken, ilk dörde girmenin hesaplarını yapan Beşiktaş'a darbe vurdu. 
Kartal ise giderek seyircisini de kaybediyor Tribünlerden beklenen kıyamet koptu 
"Yılbaşından sonra hepiniz gidin" 
Bu da şunu gösteriyor ki, ikinci yarıda Beşiktaş ailece sıkıntılı günlere gebe Bekleyeceğiz, göreceğiz... 

Yalan rüzg rı 
İlk yarıda Yattara, Adem Dursun'un başını döndürdü, Kartal'ın kalesine sık sık indi, ne kendi atabildi, ne de arkadaşlarına attırabildi. Kartal'ın ileri ikilisi de yalan rüzgarıydı İbrahim Akın biraz hareketli görünürken, Youla bildiğimiz gibiydi. Bırakın pozisyon üretmeyi, adam topu ayağında bile tutamıyor. 
İkinci yarıdaki yoğun kar yağışı zemini ağırlaştırdı futbolcular topla dripling yapmakta zorlandılar. 35'te Kartal'ın ilk ciddi pozisyonu... Koray'ın orta alandan attığı uzun topa Sergen yükseldi, kafayla sağ çapraza indirdi, İbrahim Akın, yakından sert vurdu, Jefferson topu kornere çeldi. 
36'da Adem sağdan hareketlenen Yattara'yı kaçırdı. Gineli süratle indi, Cordoba'yı da geçti, çizgiye kesti, savunma uzaklaştırdı. 
45'de sağdan Ali Tandoğan'ın kornerine, Çağdaş yükseldi, kafayı çaktı, top yandan az farkla auta gitti. 

Büyük hata 
İlk yarı boyunca Yattara'yı sürekli kaçıran Adem Dursun, 47'de rakibin yapamadığını yaptı, topu kendi kalesine gönderirken, Tigana'nın gazabına uğradı, dışarı alındı. Szymkowiak sağdan Yattara'yı kaçırdı, Gineli futbolcu çarpraza indi, sert vurdu, Adem Dursun kendi kalesine attı 0-1 
Bu gol ikinci yarıda futbol kalitesini artırdı. Trabzonspor'un 1-0'lık farkı korumak istemesi, Beşiktaş'ın yoğun baskısını da birlikte getirdi. Ne var ki, Beşiktaş baskı kurduğu anlarda rakip savunma blokunu ve de kaleciyi geçmekte aynı beceriyi gösteremedi. Ancak tempo, futbol ve heyecanı da yükseltti. 
51'de bu kez Fatih Tekke soldan indi, Cordoba çıktı, plaseledi, top yandan az farkla auta gitti. 
54'te savunmadan kısa düşen topa Kleberson gelişine soluyla sert vurdu, top yan direkten döndü, savunma uzaklaştırdı. 
55'te Tümer sağdan Youla'yı kaçırdı, siyahi futbolcu cezalanına girdi, kaleci Jefferson gole izin vermedi. 
68'de İbrahim Akın sağ çaprazdan sert vurdu, kaleciden döndü, Youla araya girdi, savunma gole izin vermedi. 
75'te Yattara'nın soldan orta karışımı şutunda top üst direkte patladı. 
79'da Youla kaleci ile karşı karşıya kaldı, düzeltti, sert vurdu, Jefferson uçarak bu tehlikeyi de kornerle önledi. 

Ve isyan ettiler 

Siyah-beyazlı taraftarlar, "Renklere aşığız, sizlere değil" tezahüratı yaptı. Adem Dursun ve Tümer kendilerine tepki gösteren seyircilerle tartıştı 

Ligde geçtiğimiz hafta ezeli rakibi Galatasaray'a yenilen Beşiktaş'ın kendi sahasında Trabzonspor'a da mağlup olması taraftarların sabrını taşırdı. 
Net fırsatları harcayan Gineli forvet Youla için uzun süre, "Youla dışarı" diye tempo tutan siyah - beyazlı taraftarlar karşılaşma sonrası kendi kalesine gol atan Adem Dursun ve Tümer'i hedef aldı. Tribünlerden büyük tepki gören Adem Dursun, taraftarlara sözle karşılık verince tansiyon yükseldi. Şanssız bir gece yaşayan tecrübeli futbolcu güçlükle sakinleştirildi. Tümer'in de bir grup taraftarla sert şekilde tartıştığı gözlendi. 
Bir süre, "Renklere aşığız, sizlere değil" ve "Yılbaşında hepiniz defolup gidin" tezahüratı yapan siyah - beyazlı taraftarlar, futbolcuları yuhalayarak soyunma odasına yolladı. 

Fener zirvede 

Turkcell Süper Ligi'nde ilk yarı dün oynanan karşılaşmalarla bitti. Fenerbahçe 17 maç sonunda topladığı 45 puanla zirvede yer alırken, Galatasaray 41 puanla devreyi ikinci sırada tamamladı. Denizli, Samsun ve Çaykur Rize ise düşme potasında kaldı. Gol krallığında Galatasaraylı Ümit Karan ile Kayserisporlu Gökhan 13'er golle ilk sırayı paylaştı. 2005 - 2006 sezonunun ikinci devresi 32 günlük tatilin ardından 20 Ocak'ta başlayacak. Lig 14 Mayıs Pazar günü oynanacak maçlarla sona erecek. 

MAÇTAN NOTLAR 
Demirören gelemedi 
Beşiktaş Başkanı Yıldırım Demirören uzun süredir kendisini rahatsız eden belindeki ağrılar yüzünden stada gelemedi. Demirören'e fıtık teşhisi konduğu öğrenilirken, siyah - beyazlı kulübü şeref tribününde İkinci Başkan Murat Aksu ile Asbaşkan Kıvanç Oktay temsil etti. 

Yabancılara tatil jesti 
Kartal'ın, Fortis Türkiye Kupası'nda haftayı maç oynamadan geçirecek olması yüzünden sakatlıkları bulunan üç yabancı futbolcu tatile erken çıktı. Teknik Direktör Tigana tarafından Trabzonspor maçı kadrosuna alınmayan Ahmed Hassan, Ailton ve Pancu ülkelerine gitti. 

PAF'ta kral Beşiktaş 5-3 
Beşiktaş ile Trabzonspor'un PAF takımları arasındaki gol düellosundan galip ayrılan taraf Kartal oldu. Eyüp Stadı'nda dün oynanan karşılaşmada siyah - beyazlıların golleri Hakan Albayrak, Soner penaltı , Kenan, Can ve Sezer'den gelirken, Karadeniz ekibi ise buna Yavuz, Zafer ve Can ile karşılık verdi. Beşiktaş, bu galibiyetle puanını 40'a yükseltirken, PAF Ligi'nde de ilk yarıyı 2. sırada tamamladı. 

Kartal'dan 'kanser' uyarısı 
Siyah - beyazlı tribünler, Karadeniz'de artan kanser konusuna duyarsız kalmadı, bu konuda tepkisini gösterdi. Yeni açık tribünlere, geçtiğimiz günlerde kanserden vefat eden Trabzonsporlu sanatçı Kazım Koyuncu'nun posterini açan Beşiktaşlılar, kapalı tribüne de "Kanserden ölmesinKaradeniz. Yeter" yazılı pankart astı. 

Görüşürüz Ayhan 
Galatasaray maçında eski Beşiktaşlı Ayhan Akman'ın yaptığı el işareti, siyah - beyazlılardan büyük tepki aldı. Kartal taraftarının bir bölümünün bununla ilgili bugün savcılığa suç duyurusunda bulunacağı öğrenilirken, tribünlere de, "Ayhan, İnönü'de görüşürüz" yazan bir pankart asıldı. Bu arada İstanbul Emniyet Müdürlüğü, maç öncesi taraftarları centilmenliğe çağıran broşürler dağıttı. 

RAKAMLARLA MAÇ 
Trabzon öne geçti 
Trabzonspor, Süper Lig tarihindeki genel istatistiklerde Beşiktaş'ı geçti. Bordo - mavililier, bugüne kadar oynadıkları 63 maçta rakibinden bir galibiyet üstün duruma geldi. Bu karşılaşmalarda Karadeniz ekibi 25, Beşiktaş 24 galibiyet aldı. 14 maç ise beraberlik ile sonuçlandı. 

En çok 1-0'lık galibiyet 
Beşiktaş ve Trabzonspor arasında oynanan karşılaşmalarda en çok 1-0'lık skor elde edildi. İki takım arasındaki karşılaşmalarda bordo - mavililer 9 kez 1-0'lık galibiyete ulaştı. 

Golcüler sustu 
Süper Lig'in en çok gol atan 10 futbolcusu arasında Beşiktaşlı veya Trabzonsporlu hiçbir futbolcu yer almıyor. Siyah-beyazlılarda 4'er golü bulunan Ahmed Hassan ve Ailton en golcü isimler olarak ortaya çıkarken, bordo-mavililerde Fatih Tekke 7 gol ile takımındaki en golcü oyuncu oldu. 

15 dakikalık direniş 
Trabzonspor bu sezon oynadığı maçların ilk 15 dakikasında hiç gol yemedi. Bordo-mavililerin en çok gol yediği dakika aralığı karşılaşmaların son 15 dakikaları olurken, en çok gol attığı dakika aralığı ise ilk yarının son 15 dakikaları oldu 

Penaltısız bitti 
Beşiktaş ve Trabzonspor geride kalan 17 haftada penaltıdan hiç gol atmadı. Serbest vuruştan 5 gol bulan Beşiktaş, sağ ayak ile 8, sol ayak ile 7, kafa ile de 4 gol atmayı başarırken, Trabzonspor sağ ayak ile 9, sol ayak ile 3, kafa ile 6, serbest vuruştan da 1 gol atmayı başardı. 

İsabetsiz Yattara 
Bugüne kadar en çok isabetli orta yapan futbolcuların başında yer alan Trabzonsporlu Yattara, dünkü mücadelede hiç isabetli orta yapamadı. Gineli oyuncu, 17 maçta toplam 29 isabetli orta yapmayı başardı ve bu istatistikte Süper Lig'de lider oldu. 



</TEXT>
</DOC>
