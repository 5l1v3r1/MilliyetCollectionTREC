<DOC>
<DOCNO> 403241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/siyaset/asiy.html </URL>
<DATE> 2005/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet'i de 'CIA korudu' 
</HEADLINE>
<TEXT>


CIA Başkanı Goss'un Emniyet Genel Müdürü Gökhan Aydıner'le görüşmesi sırasında güvenlik önlemleri MİT ve CIA tarafından alındı. Goss'un Ankara temaslarında Irak tedirginliği konuşuldu 

Barkın Şık - Ankara 


ABD Merkezi Haberalma Teşkilatı CIA Başkanı Porter Goss'un Ankara temaslarında, ABD'nin Irak'taki işgal kuvvetlerini kademeli olarak geri çekmesi sonrasındaki olası gelişmelerin de gündeme geldiği belirtildi. 
Ankara'daki temaslarının bazı noktalarında çelik yelek giydiği öğrenilen Goss'un Emniyet'teki görüşmeleri sırasında da güvenlik önlemleri MİT ve CIA tarafından alındı. 

PKK terörü de var 
Goss, dün sırasıyla Emniyet Genel Müdürü Gökhan Aydıner ve Başbakan Recep Tayyip Erdoğan ile bir araya geldi. Emniyet Genel Müdürlüğü binasının kapısında Dışilişkiler Daire Başkanı Recep Gültekin tarafından karşılanan Goss'un Aydıner'le 1 saat 15 dakika süren görüşmesi, fotoğraf çekimi ve şeref defterinin imzalanmasından sonra başladı. İstihbarat Başkanı Sabri Uzun'un da yer aldığı görüşmede Aydıner, PKK'nın son dönemde yeniden hızlanan ve şehir merkezlerinde yoğunlaşan terör eylemlerinin kamu güvenliği açısından yarattığı rahatsızlığı dile getirdi. 
Buradan ABD Büyükelçiliği'ne geçen Goss, saat 15.00'te de Başbakanlık Konutu'nda Erdoğan ile görüştü. Yaklaşık 50 dakika süren ve açıklama yapılmayan görüşmede MİT Müsteşarı Emre Taner de hazır bulundu. 

Irak'taki iç kargaşa 
Goss'un temaslarında, ABD'nin Irak'taki işgal kuvvetlerini çekmesi sonrası olası gelişmelerin de gündeme geldiği belirtildi. Tarafların, ABD askerlerinin ülkeden çekilmesinin ardından huzur ve istikrarın sağlanmasında güçlük çekilebileceği ve direnişin iç savaşa dönüşebileceği değerlendirmesinde bulundukları kaydedildi. 

Roj TV gündeme getirildi 

Goss dünkü temasları öncesi Anıtkabir'i ziyaret ederek saygı duruşunda bulundu ve çelenk bıraktı. Goss, Anıtkabir Özel Defteri'ni de imzaladı. ABD'nin Ankara Büyükelçisi Ross Wilson ile saat 11.00'de 8 ciplik konvoyla Dikmen'deki Emniyet Genel Müdürlüğü'ne gelen Goss için Kızılay istikameti trafiğe kapatıldı. Goss'un Emniyet Genel Müdürlüğü'nü ziyaretinde Genel Müdür Gökhan Aydıner, Danimarka'nın Roj TV konusundaki tutumunu eleştirdi. Bazı Avrupa ülkelerinin terörü farklı anlamda değerlendirdiğine işaret eden Aydıner'in, bu konuda Danimarka ve Roj TV örneğini verdiği öğrenildi. Goss-Erdoğan görüşmesinde fotoğraf çekimi istenmedi. CIA heyeti Ankara'ya, ABD ile temas kurmak için özel iletişim araçlarını getirdi. Goss, ABD ile temaslarını da büyükelçilikten kurdu.ABD Büyükelçiliği'nin Goss'un ayrılmasının ardından bir bilgilendirme toplantısı düzenleyeceği öğrenildi. 

Analiz... 
Goss'la 'sınırlı şeffaflaşma' adımı 

Yasemin Çongar 

CIA Başkanı Porter Goss'un Ankara temasları, ABD ile Türkiye'nin tehdit algılamaları ve istihbarat önceliklerindeki farkları ortaya koyarken, iki ülkenin "global terörle mücadele" alanına giren her konuda bilgi paylaşımı için zemin sağladı. Goss'un ziyaretini değerlendiren ABD'li ve Türk kaynakların üzerinde durdukları noktalar şunlar 
GİZLİLİK ABD'nin ziyareti önceden basına duyurmaması, Goss'un kameralardan uzak durması Türkiye'ye özgü değil. CIA başkanları ve diğer istihbarat yetkililerinin dış temasları, doğası gereği "gizlilik" taşıyor. 
ZAMANLAMA Bu ziyaretin, Kara Kuvvetleri Komutanı Org. Yaşar Büyükanıt'ın ABD'de olduğu günlere denk düşmesi rastlantı. Suriye ve İran'da yaşanabilecek gelişmeler, Irak'ta seçim sonrası istikrar arayışı ve El Kaide'nin bölgedeki olası planları, Goss'un temaslarını ABD gözünde 'zamanlı' kılıyor. 
GÜNDEM Türkiye, CIA'den PKK konusunda daha etkin istihbarat işbirliği isterken, Washington da El Kaide'nin ve sempatizanlarının Türkiye'de aktifleşmesine, hücreler kurmasına ve yeni militanlar kazanmasına karşı önlem arayışında. Her iki konu da Ankara'da ayrıntılı konuşuldu. 
PKK İSTİHBARATI Türkiye'nin ABD'den talebi, PKK'nın bölgedeki hareketlerine ilişkin daha hızlı ve geniş istihbarat paylaşımı. Ancak CIA'nın 1990'lardan beri Türkiye'ye uyguladığı, "eyleme imk n veren actionable istihbaratı paylaşmama" politikasını değiştirmesi Washington kaynaklarınca "zor" sayılıyor. 
SONUÇ ABD tarafına göre Goss'un ziyareti, yaz sonundan itibaren yoğunlaşan üst düzey temasların parçası. Goss'un görüşmelerinin de global terörle mücadele ve özelde PKK konusunda, iki ülke arasında daha kapsamlı bir ortak çalışma zemini ve "mümkün olduğu ölçüde şeffaflık" sağlanmasına yaradığı belirtiliyor. 


</TEXT>
</DOC>
