<DOC>
<DOCNO> 400114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/dunya/adun.html </URL>
<DATE> 2005/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
CIA uçaklarının sayısı 3'e çıktı 
</HEADLINE>
<TEXT>


Ulaştırma Bakanı Yıldırım, CIA uçağının Türkiye'ye 30 Ekim ve 15 Kasım'da 2 kez indiğini açıkladı. Le Figaro ise 31 Mart 2002'de bir CIA uçağının daha Türkiye'ye geldiğini yazdı 

ANKARA Milliyet - SABETAY VAROL Paris 


ABD Merkezi Haber Alma Teşkilatı'nın CIA El Kaide şüphelilerini üçüncü ülkelerdeki gizli cezaevlerine götürmek üzere kullandığı uçakların Türkiye'ye kaç kez iniş yaptığı tartışma konusu oldu. Ulaştırma Bakanı Binali Yıldırım, daha önce bir kez Sabiha Gökçen Havaalanı'na iniş yaptığı belirtilen ABD tescilli uçağın, Türkiye'ye 30 Ekim ve 15 Kasım'da 2 kez indiğini açıkladı. Ancak Fransız Le Figaro gazetesi, 31 Mart 2002'de Paris'ten havalanan bir CIA uçağının Türkiye'ye indiğini duyurdu. Böylece Türkiye bağlantılı CIA uçuşlarının sayısı 3'e çıktı. Bu uçaklar dünya kamuoyunda "işkence uçakları" diye tanımlanıyor. 
Yıldırım, geçen hafta Pegasus Tech Şirketi'ne ait uçağın 15 Kasım'da teknik nedenlerle Türkiye'ye iniş yaptığını söylemişti. Ancak söz konusu uçağın Sabiha Gökçen'e daha önce de iniş yaptığı ortaya çıktı. 
Yıldırım, dün katıldığı bir programda CIA uçaklarına ilişkin soruları yanıtlarken, uçağın Azerbaycan'dan Gözen Havayolları Şirketi'nin Türk mümessili aracılığıyla müracaat yaptığını ve gerekli izinlerin alındığını ifade etti. Uçağın teknik uçuş olarak seferini tamamladığını ve 21 saat bekledikten sonra Hollanda'ya gitmek üzere tekrar havalandığını bildiren Yıldırım, "Ne Türkiye'den yolcu almış ne de yolcu bırakmış. Türkiye'de 21 saat dinlenmiş, yakıtını almış ve devam etmiş... İsterse bir hafta yatsın. Havaalanı ne kadar kalırsa o kadar para kazanır" dedi. 

'Araştırma yapmadık' 
Yıldırım şöyle devam etti "Ben bildim bileli CIA tartışılıyor bu ülkede. Ama bizi ilgilendiren bir konu değil. Bizim havaalanımıza inen uçakların nasıl ineceği çok net olarak belli. Bir noktadan bir diğer noktaya uçacaksınız, ama menziliniz kesintisiz uçuşa yetmiyor. Deponuz yetersiz. Bir yerde konup yakıt alacaksınız ve dinleneceksiniz. En uygun yer de Atatürk Havalimanı ya da Sabiha Gökçen. Gerekli izinler alınıyor. İzin havaalanına da gönderiliyor. Uçak Azerbaycan'dan kalkarak ve 30 Ekim ile 15 Kasım'da 2 kez uçuş yapmıştır. Uçak sivil bir uçak olduğu için bir araştırma yapmadık..." 
Fransız Le Figaro'nun dün yayımladığı bir haberde, bilinen 2 inişin dışında, 31 Mart 2002'de bir CIA uçağının daha Türkiye'ye geldiği öne sürülüyordu. Haberde, "Learjet N221SG" tipi uçağın Kanada'dan havalandığı, İzlanda'nın Keflavik ve Fransa'nın Brest - Guipavas havaalanlarına indiği, ardından Roma'ya da uğrayarak Türkiye'ye doğru hareket ettiği belirtildi. 

İncirlik'ten militan sevkıyatı 

CNN Türk'ün dün yayımladığı bir habere göre, silahsız personelinin transferi için İncirlik Üssü'nü kullanabilen ABD hükümeti bu yetkiye dayanarak El Kaide militanlarını başka ülkelere sevk ediyor. 
Militanlar sevk sırasında personel kimlikleri kullanılarak uçağa alınıyor. Yetkililer, bu konuda duyulan şüphe üzerine bir tartışmanın yaşandığını kaydetti. Buna göre, ABD'lilerin gerçekdışı kimlik beyan ettiği belirlendi ve uçağa binmek isteyen ABD'liler zor kullanarak indirildi. Daha sonra kimlik bilgilerinin düzeltilmesiyle sorun giderildi. 


</TEXT>
</DOC>
