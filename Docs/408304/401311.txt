<DOC>
<DOCNO> 401311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sondun32.html </URL>
<DATE> 2005/12/07/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Türkiye, İKÖ'nün ilk kadınlar konferansına ev sahipliği yapacak 
</HEADLINE>
<TEXT>

     İslam dünyası ve İslam Konferansı Örgütü'ndeki İKÖ reform çalışmalarına önemli katkılarda bulunan Türkiye, İKÖ'nün kadınlar konusunda ilk kez düzenleyeceği özel bir konferansa ev sahipliği yapacak. 
     Reform gündemiyle Mekke'de toplanan 3. olağanüstü İKÖ zirvesinde sunulan belgelerdeki maddelerin hayata geçirilmesi yönünde somut adımlar atılmasına önem veren Türkiye, bu bağlamda, İKÖ'nün daha önceden aldığı bir karar çerçevesinde, kadınlar konusunda düzenlenmesi planlanan özel konferansa ev sahipliği yapmayı önerdi ve bu öneri kabul edildi. 
     AA muhabirine konuyla ilgili bilgi veren diplomatik kaynaklar, Türkiye'nin girişiminin, zirvenin sonuç metnine girdiğini ve çok olumlu karşılandığını bildirdiler. Konferansın tarihinin henüz belli olmadığı belirtildi. 
     Kaynaklar, Türkiye'nin kadın hakları konusunda çok aktif bir ülke olduğunu ve kendi içinde her ne kadar bazı eksiklikleri olsa da İslam coğrafyasında bu konuda çok ileri bir durumda bulunduğunu vurguladılar. 
     
     GÜL'ÜN 2003'TEKİ KONUŞMASIYLA BAŞLAYAN SÜREÇ 
     İKÖ'de ve teşkilata üye ülkelerde kapsamlı reform çabalarına işaret eden kaynaklar, Dışişleri Bakanı ve Başbakan Yardımcısı Abdullah Gül'ün 2003 yılında Tahran'daki İKÖ Dışişleri Bakanları toplantısında yaptığı konuşmayla başlayan bir süreç ve giderek hızlanan bir reform dinamiğinin bulunduğunu kaydettiler. 
     Türkiye'nin Mekke zirvesinde görüşülen reformları ilk gündeme getiren ülkelerden biri olduğunu anımsatan kaynaklar, İKÖ Genel Sekreteri Ekmeleddin İhsanoğlu'nun da göreve gelirken ifade ettiği amaçlarına paralel bir çalışma yürütmesinden, İKÖ içindeki hantal yapıya rağmen hem teşkilat içinde, hem üye ülkelerde reformların yapılıyor olmasından duydukları memnuniyeti dile getirdiler. Kaynaklar, Türkiye olarak, ''başkalarını suçlamadan önce, kendi içimize bakalım, kendi ev ödevlerimizi layıkıyla yerine getirelim'' anlayışını getirmeye gayret ettiklerini ve bu yönde bir mantalitenin yavaş yavaş gelişmesinden mutluluk duyduklarını belirttiler. 
     Mekke zirvesinde görüşülen belgelerin ''her satırıyla'' mutabık olmayabileceklerini, Türkiye'nin anayasal sistemiyle, dış politikasıyla uyuşmayan unsurlar olabileceğini kaydeden kaynaklar, ''Ancak bunlar önemli değil. Bunlar her ülkeye ışık tutan şeylerdir. Her ülke tabii ki kendi anayasal düzeni içinde uygulayacaktır. Burada önemli olan, İslam dünyasının ortak bir anlayışa sahip olmasıdır. Bundan sonra artık gerisi, herkesin kendi özel koşullarına göre gelecektir'' ifadelerini kullandılar. 
     
     ULUSLARARASI ÖRGÜTLERDE İŞBİRLİĞİ 
     Türkiye'nin Mekke zirvesinin sonuç metinlerine önemli katkılarından biri de, İslam dünyasının uluslararası işbirliği ve dayanışmasını öngören maddelerin bu metinlere girmesi oldu. 
     Kaynaklar, Türkiye'nin, başta BM olmak üzere uluslararası örgütlerde işbirliğini teşvik eden yazımlarının birçoğunu ilgili belgelere sokmayı başardığını kaydettiler. 
     Bunun çok önemli olduğunu ifade eden kaynaklar, ''Bugüne kadar İKÖ'de olanlara baktığınızda, hep bir önceki zirvelere atıfta bulunuluyordu, içine kapanık bir yapı vardı. Halbuki bugün, dışımızdaki dünyanın da aynı sorunlarla yüz yüze olduğunu, onlarla işbirliği yapmanın yararlı olduğunu yavaş yavaş kavrıyoruz'' diye konuştular. 
     Kaynaklar, Türkiye'nin girişimleri sayesinde, İKÖ zirvesi belgelerinde, kadın hakları, çocuk hakları gibi hassas konularda BM sözleşmelerine atıflarda bulunulduğunu belirttiler. 
     Uluslararası örgütlerde birbirine destek olma konusuna ilişkin örnekler veren kaynaklar, ''Mesela BM Güvenlik Konseyi'nin reformu konusunda ortak anlayış geliştirebiliriz. Bazı konulardaki adaylıklarımızı destekleyebiliriz. Mesela bizim BM Güvenlik Konseyi adaylığımız var. Bu konuda İslam dünyasının dayanışma içinde bizi desteklemesi çok büyük kazanç olur'' ifadesini kullandılar. 
     Kaynaklar, sonuç metinlerinde spesifik olarak Türkiye'yi rahatsız eden unsur bulunmadığını da söylediler. 
     
</TEXT>
</DOC>
