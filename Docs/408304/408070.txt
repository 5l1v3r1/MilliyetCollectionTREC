<DOC>
<DOCNO> 408070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sontur40.html </URL>
<DATE> 2005/12/30/ </DATE>
<TIME> 19.40 </TIME>
<AUTHOR>  </AUTHOR>
<HEADLINE>
İmar Bankası davasına devam edildi... 
</HEADLINE>
<TEXT>

     TMSF tarafından el konulan İmar Bankası'nın zarara uğratılmasına ilişkin Kemal, Yavuz, Bahattin ve Hakan Uzan'ın da aralarında bulunduğu 25 sanığın yargılanmasına devam edildi. 
     İstanbul 8. Ağır Ceza Mahkemesi'ndeki duruşmaya, tutuklu sanıklar Hilmi Başaran, Bahattin Uzan, Mustafa Akar, Tacettin Pak ve Yeşim Öztürk ile tutuksuz yargılanan Erol Hürbaş, Yaşar Avni Güral, Birol Çilingir, Gürol Demirkol, Nurettin Sivlim, Nedim Çokçok, Nuray Özel, Gül Handan Ertargın ve Mustafa Say katıldı. 
     Davanın diğer tutuksuz 8 sanığının katılmadığı duruşmada, gıyabi tutuklu olarak aranan Kemal, Yavuz ve Hakan Uzan ise yakalanamadıkları için hazır edilemedi. 
     Duruşmada, Mahkeme Heyeti Başkanı Mustafa Akın, müflis İmar Bankası A.Ş İflas İdaresi avukatlarının İmar Bankası Teftiş Kurulu Başkanlığı tarafından hazırlanan 6 Aralık 2005 tarihli raporu delil olarak değerlendirilmesi talebiyle mahkemeye sunduklarını bildirdi. 
     Raporda, banka şubelerinin 2002 yılında TL ve döviz mevduatlarının faiz gelirleri üzerinden alınan vergiler, fon payı tutarları ve özel işlem vergilerinin hileli işlemlerle eksik beyan edildiğinin anlatıldığını belirten Başkan Akın, ayrıca 2002 yılında vergi dairesine ödenmesi gereken 340 trilyon 482 milyar 387 milyon 6 bin 630 liranın Kemal Uzan ve 14 kişi tarafından zimmete geçirildiğinin ifade edildiğini kaydetti. 
     Başkan Akın, TMSF'den gelen cevabi bir yazıda 22 Aralık 2005 tarihi itibariyle icra yoluyla satılan Uzan Grubu varlıklarıyla 240 milyon 50 bin 981 YTL'nin tahsil edildiğinin bildirildiğini de tutanağa yazdırdı. 
     Söz alan sanık Hilmi Başaran, BDDK'nın mahkemeye sunduğu 21 Haziran 2005 tarihli raporun yeni bir durum ortaya koyduğunu, grup firmalarına kaynak aktarımının zimmet olarak değerlendirilebileceğinin bildirildiğini kaydetti. 
     Bu gibi eylemlerde kendisinin hiçbir sorumluluğu olmadığını söyleyen Başaran, şöyle konuştu 
     ''Bankanın bilançolarının değiştirildiğini biliyordum, ancak bu işlemi Sadık Karagöz yapıyordu. Benim herhangi bir talimatım olmadı. Daha önceki savunmalarımda, bilançolardaki bu değişiklik nedeniyle 1999 yılında istifa etmek istediğimi ve ekonomik kriz nedeniyle istifama izin verilmediğini anlatmıştım. Sadık Karagöz de bu değişiklikleri Kemal Uzan'ın talimatıyla yapıyordu. Bilanço makyajını bütün bankalar yapıyordu.'' Bahattin Uzan ise kısa bir süre önce yürürlüğe giren Bankacılık Kanunu'nun ''hakim hissedar'', ''nitelikli pay sahipliği'' ve ''bankacı'' tanımlarını tekrar belirlediğini belirterek, bu tanımların hiçbirine girmediğini söyledi. 
     Çeşitli şirketlerdeki hisselerin ve yönetim kurulu üyeliklerinin sembolik olduğunu ve kendisine bir getirisi bulunmadığını dile getiren Uzan, ''Telsim 4.5 milyar dolara satıldı. Benim o şirkette 4.5 dolarlık hissem olmamıştır. Bir bardağa bile sahip değilim. İnşaat şirketinden emekli bir inşaat mühendisiyim. Uzun yıllar çalışmam ve kardeş olmam nedeniyle göz önünde biriyim'' dedi. 
     Yeşim Öztürk de tutuklu kalmasını anlayamadığını, 22 aydır tahliye istemi konusunda hep aynı şeyleri tekrarladığını kaydetti. 
     Tutuklu sanıkların avukatları da söz alarak, müvekkillerinin tahliyelerini talep etti. 
     Taleplere ilişkin görüşü sorulan Cumhuriyet Savcısı Selamettin Celep, gıyabi tutuklu ve tutuklu sanıkların önceki oturumlarda belirtilen durumlarında bir değişiklik olmadığını kaydederek, bu konuda önceki görüşlerini tekrar ettiğini bildirdi. 
     Özellikle son 1 ay içerisinde diğer dava dosyalarının yoğunluğu ve bu davada toplanan deliller ile belgeleri inceleyip değerlendirmedeki zorluklar nedeniyle esas hakkındaki görüşünü hazırlamaya başladığını ancak bitiremediğini belirten savcı Celep, bazı sanıkların tutuklu bulunduğunu da göz önüne alarak esas hakkındaki görüşünü bitirmeye çalıştığını ifade etti. 
     Tutuklu sanıklar ile gıyabi tutuklu sanıkların bu hallerinin sürdürülmesine karar veren Mahkeme Heyeti, eksikliklerin tamamlanması için duruşmayı erteledi. 
     
     CEZA İSTEMLERİ 
     İstanbul Cumhuriyet Başsavcılığı'nca hazırlanan iddianamede, Kemal, Yavuz, Hakan ve Bahattin Uzan'ın da aralarında bulunduğu 25 sanığın, ''nitelikli zimmet'', ''dolandırıcılık'', ''off-shore hesaplardan mevduat kaydırarak BDDK'nın ikazlarına uymamak'', ''cürüm işlemek için teşekkül oluşturmak'' ve ''Bankalar Kanunu'na muhalefet'' suçlamalarına ilişkin, 2 yıl ile 145 bin 24 yıl arasında değişen çeşitli hapis cezalarına çarptırılmaları talep ediliyor. 
     
</TEXT>
</DOC>
