<DOC>
<DOCNO> 404475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/yazar/theper.html </URL>
<DATE> 2005/01/01/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Yeni yıl, yeni umut 
</HEADLINE>
<TEXT>


Her yılbaşı şu olayı hatırlarım. Daha önce de yazmıştım ama okumamış olanlar için bir kere daha tekrarlayacağım. 
Bir bey yanında çok güzel bir hanımla yılbaşı öncesi Beyoğlu'ndaki ünlü kürkçü dükk nına gelir. En iyi kalite kürklerden görmek isterler. Çıkarılan kürkleri beğenmez, daha kalitelisini isterler. Mağaza sahibi pahalı kürklerden oluşan parçaların arka tarafta özel odada olduğunu söyler, onlar da görmeyi kabul eder. Gerçekten de arka odada nadide kürkler vardır. En pahalılarından birini seçerler. Bey, çek defterini çıkarır, ancak mağaza sahibi çek kabul etmeyeceğini nakit çalıştıklarını söyler. Bey, yanında bu kadar yüksek miktarda nakit olmadığını söyleyip bir teklifte bulunur. 
Çeki mağaza sahibine bırakacak, kürkü de almayacaktır. Mağaza sahibi yılbaşı ertesi çeki tahsil ettiğinde telefonlaşacaklar, kürkün parası tahsil edildikten sonra kürkü gelip alacaklardır. 
Elbette mağaza sahibi bu teklifi kabul eder. Yılbaşının ertesi çeki bankaya götürür, ama karşılığının olmadığını görür. Telefonla beyi arar ve çekin karşılığının olmadığını söyler. Bey gayet pişkindir, çekin karşılığının olmadığını bildiğini söyler ve devam eder. 
"Çeki yırt at, kürk de sende kalsın, ben o kürk uğruna muhteşem bir yılbaşı geçirdim." 
Siz bu yazımı okuduğunuzda yılbaşı geçmiş, yılın ilk gününe girmiş olacağız. Dileğim tüm okuyucularımın yılbaşılarının mutluluk içinde geçmiş olması. Yeni yılda aynı mutluluğun devam etmesidir. Her yeni yıla yeni umutlarla girilir, bu defa umutlarımızın gerçekleşmesi hepimizin dileğidir. 



</TEXT>
</DOC>
