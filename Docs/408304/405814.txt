<DOC>
<DOCNO> 405814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sonyas07.html </URL>
<DATE> 2005/12/22/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Cinsel sorunlar kalbin habercisi 
</HEADLINE>
<TEXT>

     AP 

      55 yaş ve üstü erkekler arasında yapılan araştırma, iktidarsızlığın kalp hastalığının belirtilerinden biri olduğuna ilişkin yeni kanıtlar ortaya koydu. 
     Ereksiyon bozuklukları yaşayan erkeklerin, göğüs ağrısı, kalp krizi ve felçle karşılaşma ihtimali diğer erkeklere göre daha fazla. Sonuçlar, iktidarsızlık ilaçları yazdırmak için doktora giden erkeklerin, kalp hastalığına karşı bir taramadan da geçmesi gerektiğini vurguluyor. 
     Araştırmayı yöneten ABD Teksas Sağlık Bilimleri Enstitüsü'nden Dr. Ian Thompson, "Hiç kardiyovasküler risklerini analiz ettirmemiş çok sayıda erkek kalp krizinden ölüyor. Bunların çoğu daha önce hiçbir kardiyovasküler hastalık belirtisi yaşamamış insanlar" dedi. 
     
     8 bin 'sağlıklı' erkek izlendi 
     Aslında uzun süredir kalp hastalıkları ile ereksiyon problemlerinin, obezite, sigara, diyabet, yüksek tansiyon gibi ortak risk faktörlerini paylaştığı biliniyordu. Ama bu çalışma, büyük bir grup sağlıklı insanın uzun süre izlendiği ilk çalışma. Araştırmacılar, önceden hiçbir kalp sorunu olmayan 8 bin 63 erkeğin sağlık koşullarını yedi yıl boyunca izledi. Ereksiyon problemleri yaşayan grupta kalp hastalığı görülme oranı yüzde 11 çıkarken, diğer grupta bu oran yüzde 6'da kaldı. 
     
</TEXT>
</DOC>
