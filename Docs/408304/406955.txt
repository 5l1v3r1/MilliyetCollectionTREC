<DOC>
<DOCNO> 406955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sondun26.html </URL>
<DATE> 2005/12/27/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
"Soykırımın unutulması için İngiliz yöntemi" 
</HEADLINE>
<TEXT>

     İngiltere’nin imparatorluğu döneminde büyük katliamlar yaptığını ancak bunların halk tarafından unutulduğu belirtilerek Türk hükümetinin İngiltere’nin yöntemlerini örnek alması önerildi. The Guardian gazetesi, "Türk hükümeti, AB’ye katılım için hazırlanırken AB’nin diğer üyelerinin çok daha etkin bastırma yöntemlerini bulduklarını keşfedecek" diye yazdı. 
     The Guardian gazetesi, "Türkler, İngiltere’nin geçmişteki canavarlıkları reddetme yolunu öğrenmedi" başlıklı haber yorumunda İngiliz imparatorluğu döneminde gerçekleştirilen büyük katliamların halk tarafından unutulduğunu belirterek Türk hükümetinin İngiliz yöntemlerini örnek almasını önerdi. 
     
     "TÜRKİYE’DE YASALAR ÇAĞDIŞI VAHŞİ" 
     George Mobiot imzalı haberde "Türklüğe hakaretten" dolayı Orhan Pamuk hakkında açılan dava eleştirildi. Dava ile ilgili haberlerde Türkiye’deki "yasaların çağdışı vahşiliği"nin ve olayın "şaşırtıcı saçmalığının" dikkat çektiği öne sürülen haberde "Türk hükümeti, AB’ye katılmak için hazırlanırken diğer AB üyelerinin çok daha etkin bastırma yöntemlerini bulduklarını keşfedecek" ifadesi kullanıldı. 
     İngiltere’nin yazarlarına karşı baskı ve kitlesel zorbalığa başvurmadan katliamların unutulmasını sağladığını kaydeden The Guardian, çoğu İngiliz’in ülkelerinin yaptığı canavarlıklardan habersiz olduğunu belirtti. 
     Bu canavarlıklardan iki örneği ayrıntılı anlatan gazete, İngiltere’nin devlet politikası sonucunda 1900 yüzyılının ikinci yarısında Hindistan’da yaşanan açlık sonucunda yerli halktan "12-29 milyon" insanın öldüğüne dikkat çekti. 
     The Guardian ayrıca, İngiliz kuvvetlerinin 1950 yıllarında Kenya’da Mau Mau ayaklanmasını bastırırken 310 bin kadar insanın toplama kamplarında kapatıldığını, bir milyondan fazla insanın da "çevrilen köyler"de tutulduğunu anımsattı. Gazete, olaylar sırasında 100 bin insanın öldürüldüğü veya açlıktan öldüğünü, binlerce insanın da askerlerce idam edildiğini belirtti. 
     İngiliz hükümetleri veya İngiliz sömürgelerine yerleşenlerce gerçekleştirilen en az 20 katliamın bulunduğuna dikkat çeken gazete, şunları yazdı 
     "Türkiye’nin, şimdi Orhan Pamuk davasınca baltalanan AB’ye katılımı, canavarlıkları ile yüzleşmesini gerektirmez. 
     Sadece yazarlarının çaresizlik içerisinde bunlara karşı kızgınlıkları dile getirmelerine izin vermesini gerektirir. 
     Eğer hükümet, Ermeni soykırımının unutulmasını istiyorsa sansür yasalarından vazgeçmeli ve halkın istediğini söylemesine izin vermeli. Sadece Richard Desmond ve Barclays kardeşlerin İngiliz gazetelerini satın alan zengin işadamları ülkenin gazetelerini satın almalarına izin versin ve geçmiş bir kez daha onu rahatsız etmez." 
     
</TEXT>
</DOC>
