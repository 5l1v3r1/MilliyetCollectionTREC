<DOC>
<DOCNO> 406181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/siyaset/siy01.html </URL>
<DATE> 2005/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye AİHM'de tek dava kazandı 
</HEADLINE>
<TEXT>


AİHM, Türkiye'yle ilgili 15 davayı sonuçlandırdı. Bir davada dostane çözüme gidildi. 13 davada sözleşmeyi ihlal ettiği belirtilen Türkiye bir korsakoff'luya karşı davayı ise kazandı 

Güven Özalp 


Avrupa İnsan Hakları Mahkemesi, Rum vatandaşı Mira Ksenides Arestis hakkında verdiği kararın yanı sıra Türkiye'yle ilgili 15 davayı da sonuçlandırdı. Bu davalardan birinde dostane çözüme gidilirken, 13 davada Türkiye'nin Avrupa İnsan Hakları Sözleşmesi'ni ihlal ettiği belirlendi. 
Türkiye'nin ihlalde bulunmadığının belirlendiği tek dava ise Wernicke - Korsakoff sendromu tartışmalarıyla öne çıkan dava oldu. 

Balyemez davası 
1995'te silahlı soygun yapmak suçundan yakalanan ve 12 yıl altı ay hapis cezasına çarptırılan Bekir Balyemez, 2001'de Tekirdağ F tipi cezaevine nakledildi. 
Tutuklu, Wernicke - Korsakoff sendromu belirtileri gösterdi. Bunun üzerine cezası askıya alındı. Ancak 2003'te yapılan inceleme sonucunda hastalığın tamamen ortadan kalktığı belirlendi. 
Bunun üzerine, yeniden tutuklama kararı çıkınca Balyemez AİHM'ye başvurdu ve kötü muamele iddiasında bulundu cezaevine dönmesinin de kötü muamele sayılacağını savundu. 
Mahkeme heyeti, 2004'te yaptığı incelemede hastalığın belirtisinin bulunmadığını tespit etti. Davacının iddialarını yersiz bulan mahkeme, cezasının kalanını çekmesinin de kötü muamele olarak yorumlanamayacağına kanaat getirdi. 

5. maddeyi ihlal 
Askeri emre itaatsizlik nedeniyle 21 gün hapis cezasına çarptırılan A.D. adlı çavuşun açtığı davada ise Türkiye'nin, AİHS'nin özgürlük ve güvenlik hakkını garanti altına alan 5. maddeyi ihlal ettiği belirlendi. 
Gerekçe olarak, bu tür cezaların üst düzey askeri yetkililer tarafından değil, bir mahkeme tarafından verilmesi gereği gösterildi. 
Diğer davalar ise Hizbullah, TKEP-L, PKK, DHKP-C gibi örgütlere üye olmak suçuyla tutuklanan kişilerin adil yargılanma haklarının ihlal edilmesi, kötü muamele, güvenlik ve özgürlük hakkı, mülkiyet hakkı gibi konulara dayanıyordu. 
İhlal belirlenen davalar nedeniyle Türkiye tazminat ve mahkeme masrafları tutarı olarak yaklaşık 58 bin euro ödemek zorunda kalacak. 

Rumlar memnun 

Rum basını, AİHM'nin kararının Türkiye için bir kez daha tokat niteliğinde olduğunu yazdı. Arestis ise haklarının iade edileceği günü beklediğini söyledi 

SEFA KARAHASAN Lefkoşa 


Rum basını, AİHM'in Arestis davasıyla ilgili kararına geniş yer vererek, sonucun Türkiye için bir kez daha "tokat" niteliğinde olduğunu savundu. 
"Türkiye için bir başka tokat" başlığını atan Haravgi gazetesi, AİHM'nin kararı neticesinde Türkiye'nin Maraş kökenli Mira Arestis'in, malını kullanma hakkını ihlal ettiğinin belirtildiğini yazdı. 
Gazeteye göre, Rum hükümet sözcüsü Kipros Hrisosotomidis, AİHM'nin kararını, Türkiye'yi "Kıbrıs'ın işgal altındaki bölgelerdeki tüm insan haklarının çiğnenmesinden" sorumlu olarak gösterdiğini, ayrıca bölgenin "işgal kuvvetlerinin boyunduruğu altında olduğunu da" ortaya koyduğunu iddia etti. 
"Türkiye'ye, yeni AB tokadı" başlığının kullanan Alithia gazetesi de, Mira Arestis'in karardan memnuniyet duyduğunu belirtti. 
Arestis yaptığı açıklamada mahkemenin, yakın gelecekteki bir sonraki adımının, "Maraş'taki mülk ve evi üzerindeki haklarını iade etmesi" olmasını umduğunu ve bu aşamayı heyecanla beklediğini söyledi. 

Talat İç hukuk yolu açıldı 

KKTC Cumhurbaşkanı Mehmet Ali Talat, AİHM'nin Kıbrıslı Rum Mira Arestis davasında tazminat kararı vermemekle, konuyu dolaylı olarak iç hukuka havale ettiğini söyledi. Rumlar ise kararının Türkiye'ye atılmış bir tokat olduğunu iddia etti. 
AİHM kararının mal iadesi zorunluluğu getirmediğini, telafi edici çare üretilmesini öngördüğüne işaret eden Mehmet Ali Talat, "Önemli bir adım. KKTC'nin kabul ettiği mülk iadesi yasasının gerekliliği ortaya çıktı. Yasa olmasaydı, Loizidu kararının aynısı olacaktı" diye konuştu. "Daha başındayız. Devamını getirmek zorundayız. Rehavete kapılmaya gerek yok" uyarısında bulunan Talat, şunları söyledi 
"AİHM, Arestis davasını bir anlamda komisyona yönlendirmiş oluyor. Bu kararı almakla ve tazminat belirlememekle, dolaylı olarak iç hukuka havale ediyor. Loizidou davasından farklı olarak, iç hukukun mülkiyet sorununu çözerken, sadece mal iadesini öngörmesini de zorunluluk olmaktan çıkarıyor." 

ONUR ÖYMEN Tazminat kaçınılmaz 

UTKU ÇAKIRÖZER Ankara 

CHP Genel Başkan Yardımcısı Onur Öymen, AİHM'nin kararının Türkiye açısından tazminat yükümlülüğünü ortadan kaldırmadığını savundu. Eski Dışişleri Bakanlığı Müsteşarı Öymen, kararı şöyle değerlendirdi 
"Dışişleri Bakanlığı iyimser yorumluyor ama karar aslında Türkiye'yi mahkum ediyor. Mülkiyet hakkını ihlal ettiğimize hükmediyor ve bu hak kaybından doğan zararın giderilmesi için üç ay süre tanıyor. O süreyi de benzer bin 400 dava olduğu için veriyor. 'Bir formül bul' diyor. Yani 'tazminat ödenmeyecek' diye bir şey yok. Bal gibi ödenecek. 
Türkiye şimdi tazminat komisyonuna yönlendirip zaman kazanmaya çalışıyor. Rum oraya gittiğinde, 'kalıcı çözüme kadar bekle' denecek. AİHM, tazminatların çözüm sonrasına bırakılmasını kabul etmez ve kendisi tazminata hükmeder. Üç gün rahatlamak için halkı kandırıyorlar. KKTC'nin tanınması yolunda bir adım olduğu iddiası da doğru değil. Kararda bırakın KKTC'yi, orada kurulmuş olan tazmin komisyonu ya da yeni çıkarılan mülkiyet yasasına bir kere dahi atıf yok." 



</TEXT>
</DOC>
