<DOC>
<DOCNO> 407276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sondun18.html </URL>
<DATE> 2005/12/28/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Kar yağışı İngiltere'yi vurdu 
</HEADLINE>
<TEXT>

     İngiltere'nin güneydoğu, doğu ve orta kesimlerinde dünden bu yana etkili olan kar yağışı, ulaşımda güçlüklere ve istasyonlara dağıtım yapılamaması yüzünden akaryakıt sıkıntısına yol açtı. 
     Basında çıkan haberlerde, akaryakıt sıkıntısında, geçen haftalarda Buncefield petrol deposunda yangın çıkmasının ve bu deponun dağıtım yapamamasının da etkili olduğu belirtildi. 
     Daily Mail gazetesi, Noel tatilinin ardından yılbaşına kadar geçen kısa süre için açılan işyerlerine ulaşmaya çalışan milyonlarca kişinin yollarda perişan olduğunu ve kar kalınlığının bazı bölgelerde 16 santimetreye kadar ulaştığını yazdı. 
     İngiltere'de araç kurtarma ve acil yardım konusunda faaliyet gösteren RAC'den yapılan açıklamada, ''Yoğun kar yağışı ve akaryakıt sıkıntısının bir araya gelmesi, yollarda tam bir kabusa yol açıyor'' denildi. RAC sözcüsü, sürücüleri hayati sebep olmadıkça karayollarına çıkmama konusunda uyardı. 
     İngiltere'de kar yağışının hafta sonuna kadar bütün ülkede etkili olması bekleniyor. 
     
</TEXT>
</DOC>
