<DOC>
<DOCNO> 400826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sonyas03.html </URL>
<DATE> 2005/12/05/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Stres, hasta ediyor... 
</HEADLINE>
<TEXT>

     Stresin insan sağlığını önemli ölçüde olumsuz etkilediği ilk kez bilimsel olarak kanıtlandı. 
     Sidney'de bulunan Garvan Enstitüsü'nden araştırmacılar, stresli dönemlerde vücutta Nöropeptit Y NPY adlı hormonun salgılandığını, bunun bağışıklık sistemini etkileyerek insanları hasta ettiğini kanıtladı. 
     Araştırmacılardan Fabienne Mackay, bugüne dek beyin ile bağışıklık sistemi arasında ilişki olduğu yolunda dolaylı kanıtların olduğunu, artık böyle bir ilişkinin kesin olarak kanıtlandığını söyledi. 
     Mackay, araştırmanın yayımlanmasının ardından yaptığı açıklamada, ''Stresli dönemlerde, sinirler çok sayıda NPY salgılar. Kanda dolaşmaya başlayan bu hormonlar bağışıklık sistemi hücrelerini engeller'' dedi. 
     Herbert Herzog da, Nöropeptit Y'nin tansiyon ve kalp ritmini olumsuz yönde etkilediğinin bilindiğini, ancak bu hormonun bağışıklık sistemine etkisi olduğunun belirlenmesinden sonra bazı hastalıklarla mücadelede yeni ufuklar açılacağını kaydetti. 
     Herzog, ''Stres, nezle veya grip olduğunuzda ya da kanser gibi daha ciddi durumlarda sizin çok daha dayanıksız olmanıza neden olur'' diye konuştu. 
     ''Journal of Experimental Medicine'' adlı dergide yayımlanan araştırmada bilimadamları, stresin, romatoid artrit, Crohn ve şeker hastalıklarıyla da bağlantısı olduğunu vurguladılar. 
     
</TEXT>
</DOC>
