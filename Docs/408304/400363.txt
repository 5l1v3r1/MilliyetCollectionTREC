<DOC>
<DOCNO> 400363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/guncel/gun04.html </URL>
<DATE> 2005/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Şehir suyu içmeyin 
</HEADLINE>
<TEXT>


Şırnak'ta Vali Yardımcısı Öztürk, "Şehir suyu içilemez" dedi. Belediye Başkanı Ertak da vatandaşları 'Kesinlikle içmeyin' diye uyardı 

ŞIRNAK DHA 

Malatya'da içme sularında lokal kirlenme üzerine binlerce kişinin ishale yakalanmasına karşın Belediye Başkanı Cemal Akın "İçme suyumuz temiz" açıklaması yaparken, aynı sorunu yaşayan Şırnak'ta Belediye Başkanı Ahmet Ertak farklı bir tavır sergiledi. 
Şırnak Vali Yardımcısı Mümin Öztürk'ün şehir suyunun içilemez durumda olduğunu söylemesinin ardından Ertak, "Şebekeye sızma olabilir. Klorlama çalışmalarına başladık" dedi. 

Kaynatmadan içmeyin 
İl Sağlık Müdürlüğü'nce su şebekesinin ana depo ve çeşitli noktalarından alınan numuneleri inceleyen Diyarbakır Bölge Hıfzıssıhha Müdürlüğü'nün raporunun kendilerine ulaştığını kaydeden Öztürk, açıklamasında şöyle dedi 
"Vatandaşlarımızın ikinci bir bildirime kadar şehir suyunu içmemeleri, mecbur kalınırsa kaynatarak içmeleri gerekmektedir." 
Kent merkezinde içme suyunu klorlama çalışmalarına ağırlık verildiğini söyleyen Ertak, şunları söyledi 
"Bir süre öncesine kadar içme suyumuzda sıkıntı yoktu. Geçen hafta yağan yağmur içme suyu şebekesine karışmış olabilir. Şırnak'ın temiz bir kaynak suyu yok. Mevcut kaynak ise kömür ocakları-nın yakınından geliyor. Oradan da sızma olmuş olabilir. Belediye olarak klorlama çalışmalarına başladık." 

İshal vakası arttı iddiası 
Bu arada kentteki ishal vakalarının da arttığı öne sürüldü. Ancak Şırnak Devlet Hastanesi'ne son bir haftada başvuran 500 kişiden ancak yüzde 10'unda ishal vakasına rastlandığı, bunun da normal olduğu belirtildi. 
Şırnak Sağlık Müdürlüğü, ana depo ve evlerden alınan su numunesinde klorlama ölçümünün yapıldığını ve herhangi sorun olmadığını açıkladı. 



</TEXT>
</DOC>
