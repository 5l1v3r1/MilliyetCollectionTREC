<DOC>
<DOCNO> 401551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/siyaset/siy03.html </URL>
<DATE> 2005/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Özleyiş Hanım desteği 
</HEADLINE>
<TEXT>


Kadir Topbaş'ın eşi Özleyiş Topbaş, İslam tarihi düşünürlerini buluşturacak "Kadın ve Tasavvuf" sempozyumuna destek oldu 

ŞÜKRAN PAKKAN İstanbul 


Türk Kadınları Kültür Derneği TÜRKKAD , sufi eğilimli Türk yazar ve derneğin kurucusu Samiha Ayverdi'nin doğumunun 100. yılı anısına "Kadın ve Tasavvuf" konulu bir sempozyum düzenliyor. 
İslam tarihi ve tasavvuf düşünürlerini buluşturacak sempozyuma, İstanbul Büyükşehir Belediye Başkanı Kadir Topbaş'ın eşi Özleyiş Topbaş destek oldu. 
Cemal Reşit Bey Konser Salonu'nda 16-17 Aralık'ta gerçekleşecek sempozyumun ilk gününde "Kadın ve Tasavvuf" başlığı altında, kadının çeşitli dinlerdeki yeri, tasavvufta kadının nasıl yorumlandığı anlatılırken, kadınlara "mutluluk reçetesi" de sunulacak. 
Programa, tasavvuf çalışmaları dolayısıyla dünya çapında tanınan birçok uzman katılacak. Sempozyumu organize eden TÜRKKAD İstanbul Şube Başkanı Cemalnur Sargut, Özleyiş Topbaş'ın sayesinde Büyükşehir Belediyesi'nin tanıtım kitaplarının basımı, ziyaretçilerin ağırlanması ve salonun kiralanması konularında destek verdiğini söyledi. Sargut, Topbaş'ın açılış konuşmasını yapacağı sempozyumun amacını "Kadınların kendilerini tanımalarını sağlamak" olarak açıkladı. 



</TEXT>
</DOC>
