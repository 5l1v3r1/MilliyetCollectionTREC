<DOC>
<DOCNO> 401876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/ekonomi/eko01.html </URL>
<DATE> 2005/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Site içindeki sitelere yeşil tepkisi 
</HEADLINE>
<TEXT>


İnşaat şirketleri altyapısı hazır toplu konut alanlarına göz dikti. Bu sitelerin sakinleri ise mahkemeye başvurarak yeşil alanlarını kurtarmaya çalışıyor 

ESRA ÖZSÜMER 

Yoğun ilgi, İstanbul'daki yeni konut projelerinin de artmasına neden oldu. Altyapısı hazır, yerleşime açılmış toplu konut alanları inşaat şirketlerinin akınına uğruyor. 
Toplu konut alanlarının içinde ve yakınında bulunan her arsanın konut inşaatı için kullanılması ise 'site içinde site'ler yaratırken alanların plansız büyümesine neden oluyor. Ataşehir, Bahçeşehir, Esenkent ve Ataköy gibi toplu konut alanlarında yaşanan bu durum bölge sakinlerinin de tepkisini çekerken, yeşil alanları korumak için soluğu mahkemede alıyorlar. 

TOKİ tekrar planlıyor 
Çoğu Emlak Bankası tarafından projelendirilen toplu konut alanları, son yıllarda Toplu Konut İdaresi TOKİ tarafından tekrar planlanıyor. Ataköy, Bahçeşehir ve Ataşehir gibi henüz tamamlanmamış projelerde ek konutlar yapmak için harekete geçen TOKİ, bu bölgelerin sakinleri tarafından yeşil alanları ve sosyal alanları azaltmakla suçlanıyor. 
Konut sayısı hızla artan toplu konut alanlarındaki altyapının yetersiz kalacağına dikkat çeken bölge belediye başkanları, TOKİ'ye kendi imar planlarını yapma yetkisi verildiği için bu konuda etkisiz kaldıklarını belirtiyorlar. Bahçeşehir'de planlanan 14 bin konutun üzerine çıkmamak için TOKİ Başkanı Erdoğan Bayraktar ile prensipte anlaştıklarını ifade eden Bahçeşehir Belediye Başkanı Kemal Aydın, "TOKİ'ye verilen imar planı yetkisiyle belediyeler by-pass edilmiş oluyor ama vatandaş yarın bizden hesap sorar" dedi. 
"Ankara'nın elini İstanbul'un üstünden çekmesi gerek" diyen Kadıköy Belediyesi Başkan Yardımcısı Gürsel Tekin ise, Ataşehir'deki uygulamalar hakkında TOKİ'ye dava açtıklarını belirtti. 

Belediyeler dava açıyor ATAŞEHİR Doğu Ataşehir'de yeşil alan olarak belirtilen yerlere 3 bin 500 konutluk imar izni alınması konuyu mahkemeye taşıdı. "TOKİ'nin yaptığı konut üretmek değil, şehri katletmektir" diyen Kadıköy Belediyesi Başkan Yardımcısı Gürsel Tekin ise Ataşehir'deki uygulamalar hakkında TOKİ'ye karşı dava açtıklarını belirtti. ESENKENT Belediye Hizmet Binası ve Ticaret Alanı olarak planlanan bölgede çok sayıda konut yapılması planlanıyor. 2 ayrı parselin iki ayrı şirkete ihale edilmesi tartışma konusu oldu. Kiler Grubu'nun yaptığı inşaatta yüzde 275 oranında inşaat alanı var. Bu konuda açılan dava şu anda yargıtayda. Esenyurt Belediyesi, Esenkent'i yoğun yapılaşmaya kurban etmekle suçlanırken Esenyurt Belediye Başkanı Necmi Kadıoğlu ise iddia edildiği gibi hizmet ve ticaret binası içinde konut inşaatının bulunmadığını söyledi. Ayrıca Topçuoğlu adlı bir grubun da Esenkent içindeki inşaatı devam ediyor. BAHÇEŞEHİR İçinde belediye binası ve okul bulunan tek alana KC yapı tarafından yeni bir site yapılıyor. Bahçeşehir'in 14 bin konut olarak tasarlandığını söyleyen Bahçeşehir Belediye Başkanı Kemal Aydın, "14 bin konut için yapılan altyapı üzerine kapasitesinden fazla konut yaparsak yarın işin içinden çıkamayız" dedi. Aydın, çekincelerini TOKİ Başkanı Erdoğan Bayraktar'a ilettiklerini söyledi. 

</TEXT>
</DOC>
