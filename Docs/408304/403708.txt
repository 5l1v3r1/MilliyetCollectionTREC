<DOC>
<DOCNO> 403708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/soneko58.html </URL>
<DATE> 2005/12/15/ </DATE>
<TIME> 19.55 </TIME>
<AUTHOR>  </AUTHOR>
<HEADLINE>
Bakan Coşkun Ekonominin kalkınmasında turizm çok önemli 
</HEADLINE>
<TEXT>

     Sanayi ve Ticaret Bakanı Ali Coşkun, ekonominin düzlüğe çıkması ve sürdürülebir bir büyüme hedefi yakalanmasında, turizm sektörünün fevkalade önemli olduğunu söyledi. 
     Coşkun, Türkiye Seyahat Acentaları Birliği TÜRSAB Başkanı Başaran Ulusoy ve beraberindeki heyeti kabulünde yaptığı konuşmada, bir ülkenin Gayri Safi Milli Hasılası'nı meydana getiren ana unsurların hizmet, sanayi ve tarım sektörü olduğunu belirtti. 
     Türkiye'nin 4 mevsimi aynı anda yaşaması, tarihi, kültürel ve coğrafi değerleri dolayısıyla turizmin hizmet sektörünün lokomotifi konumunda bulunduğunu ifade eden Coşkun, ''Ekonominin düzlüğe çıkması ve sürdürülebilir bir büyüme hedefi yakalanmasında, turizm sektörünün fevkalade önemi bulunmaktadır'' dedi. 
     8. Cumhurbaşkanı Turgut Özal yıllar önce ''20 milyon turisti ağırlayacağız'' dediğinde, pek çok kimsenin buna inanmadığını ifade eden Coşkun, bugün 25 milyon turistin hedeflendiğini kaydetti. 
     Coşkun, turizm acentalarının ve turizm tesislerinin bir işletme olması dolayısıyla Sanayi Bakanlığı'nı yakından ilgilendirdiğini dile getirerek, ''Küreselleşme sürecinde sadece sanayi ürünleri, sadece tarım ürünleri değil, hizmet sektörü de bir rekabet yarışı içindedir. Dolayısıyla rekabet edilebilir bir turizm sektörünün şartlarını sağlamamız lazım'' diye konuştu. 
     
     TÜRSAB BAŞKANI ULUSOY 
     TÜRSAB Başkanı Başaran Ulusoy da AB uyum yasaları çerçevesinde, 1618 sayılı Seyahat Acentaları ve Seyahat Acentaları Birliği Kanunu'nun ''sigorta mevzuatı''yla ilgili maddesinde değişiklik yapılması konusunda destek beklediklerini belirtti. 
     Ulusoy, seyahat gidiş-dönüşü garantisi, ayıplı hizmet ve her türlü garantiyi içeren, tüketici ile acenta arasındaki problemleri ortadan kaldıracak sigorta mevzuatının, Avrupa ülkelerinde olduğu gibi ortaya konulması durumunda meselenin çözüleceğini ifade etti. 
     Değişikliğin yapılması durumunda yurtdışından gelenlere de sigorta yapma imkanı doğacağını dile getiren Ulusoy, acentaların da itibarının artacağını söyledi. 
     1970 yılında çıkan mevcut kanunla işleri yürütmenin mümkün olmadığına dikkati çeken Ulusoy, değişikliğin, turizm sektörüne, Avrupa'daki meslektaşlarıyla rekabet etme şansı tanıyacağını kaydetti. 
     
</TEXT>
</DOC>
