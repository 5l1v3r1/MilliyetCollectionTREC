<DOC>
<DOCNO> 402925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/siyaset/siy04.html </URL>
<DATE> 2005/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet 'tarama'yı görüştü 
</HEADLINE>
<TEXT>


Hükümet Sözcüsü Çiçek, tarama sürecine Noel ve Kurban Bayramı molası verildiğini söyledi 


Başbakan Recep Tayyip Erdoğan başkanlığında yapılan Bakanlar Kurulu toplantısında Devlet Bakanı Mehmet Aydın, kendi koordinasyonunda yürütülen Medeniyetler İttifakı projesiyle ilgili bilgi verdi. AB müzakere sürecine ilişkin yapılan çalışmaların da ele alındığı toplantı sonrası açıklamalarda bulunan Adalet Bakanı ve Hükümet Sözcüsü Cemil Çiçek, bilim-araştırma, eğitim-kültür, kamu alımları, rekabet politikaları, yerleşim hakkı ve hizmet sunumu serbestliği, sermayenin dolaşımı ve tarım - kırsal kalkınma gibi 7 konuda tanıtıcı tarama yapıldığını söyledi. 

16 Ocak'ta başlayacak 
Çiçek, "Türkiye ve AB ilişkileri açısından da en önemli konu olan tarım ve kırsal kalkınma ile ilgili tanıtıcı tarama yapılmış, bunlardan bilim-araştırma, eğitim-kültür, kamu alımları ve rekabet politikalarıyla ilgili Türkiye'nin bugün bulunduğu nokta AB makamlarına sunulmuştur" dedi. 
Bundan sonraki süreçte, malların serbest dolaşımla ilgili bölümlerin ele alınacağını kaydeden Çiçek, Noel tatili ve Türkiye'de de bayram tatili nedeniyle tarama sürecine 22 Aralık'tan 16 Ocak'a kadar ara verildiğini söyledi. 


</TEXT>
</DOC>
