<DOC>
<DOCNO> 407345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sonsiy14.html </URL>
<DATE> 2005/12/28/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Başesgioğlu Eğitim sistemi memur yetiştirmek üzerine kurgulanmış 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, Türkiye’de milli eğitim sisteminin, devlete memur yetiştirmek üzere kurgulandığını kaydederek, "Ama bugün Türk ekonomisinin daha çok kendi işini yapan, özel girişimciye ihtiyacı vardır. Onun için gerek ortaöğretim gerekse yükseköğretimin özel girişimciyi yetiştirmesi ve ona göre donatması gerekmektedir" dedi. 
     SSK’nın "e-Borcu Yoktur" projesinin tanıtımı ve uygulamaya konulmasıyla ilgili toplantı, Sheraton Oteli’nde yapıldı. 
     Başesgioğlu, toplantıda yaptığı konuşmada, SSK’nın son yıllarda yeni projelere imza attığını belirtti. 
     Kurumun başlattığı "e-Bildirge" ve serbest eczanelerle yapılan anlaşmaların ardından uygulamaya geçen provizyon projelerine ilişkin bilgiler veren Başesgioğlu, yeni uygulamaya konulan "e-Borcu Yoktur" projesinin de çok önemli olduğunu vurguladı. Başesgioğlu, projeyle işverenlerin, daha önce 15-20 gün içinde aldıkları "borcu yoktur" yazılarını, artık 1 dakika içinde alabildiklerini söyledi. 
     Başesgioğlu, kurumun yeni projelere devam edeceğini bildirerek, "Artık hayatı kolaylaştırmak zorundayız. Devlet, kapısına gelen vatandaşın işini en kısa zamanda yapmak durumundadır" diye konuştu. 
     İşsizlik ve istihdamın artırılması konusuna da değinen Başesgioğlu, 2006 yılında istihdamın artırılmasıyla ilgili çalışmalara devam edeceklerini söyledi. İşsizliğin birçok hususu yakından ilgilendirdiğine dikkati çeken Başesgioğlu, "Sadece bir parametreyi değiştirdiğiniz zaman, işsizlik sorununu birden bire düşünmek mümkün değil. Birçok konuyu birlikte değerlendirmek gerekiyor" dedi. 
     
     "EĞİTİM-İSTİHDAM İLİŞKİSİ" 

     İşsizliğin önlenebilmesi için sürdürülebilir ekonomik büyümenin şart olduğunu vurgulayan Başesgioğlu, ayrıca işgücünün nitelikli hale getirilmesi, mesleki eğitime ağırlık verilmesi ve eğitim-istihdam ilişkisinin sağlıklı bir şekilde kurulması gerektiğini anlattı. 
     Başesgioğlu, şöyle konuştu 
     "Bizim milli eğitim sistemimiz, devlete memur yetiştirmek üzere kurgulanmıştır. Hepimiz okullara, Mühendis, doktor olacağım, şu memuriyete gireceğim anlayışıyla girmişizdir, böyle yetişmişizdir. 
     Belki o günün şartları öyleydi. Ama bugün gelinen noktada kamunun istihdam kapasitesi bellidir ve Türk ekonomisinin daha çok kendi işini yapan, özel girişimciye ihtiyacı vardır. Onun için gerek ortaöğretim gerekse yükseköğretimin özel girişimciyi yetiştirmesi ve ona göre donatması gerekmektedir. Bu anlamda da eğitim-istihdam ilişkisini sağlıklı bir şekilde kurmak zorundayız." İşgücü piyasasındaki katılıklar, rekabet imkanlarının kolaylaştırılması, istihdam vergileri ve zorunlu istihdam gibi konuların birlikte değerlendirilmesi gerektiğini belirten Başesgioğlu, bu konularda değişiklik yapmanın kolay olmadığını dile getirdi. 
     
     "GENEL BİLANÇOYU GÖZ ÖNÜNDE TUTALIM" 

     Sosyal güvenlik kurumlarının bilançosuna bakıldığında, işin zorluğunun ortaya çıktığını kaydeden Başesgioğlu, Türkiye’nin, bu yılki sosyal güvenlik harcamasının tahmini olarak 58 milyar YTL’yi bulacağını, bunun Gayri Safi Milli Hasıla’ya oranının ise yüzde 12.1 olduğunu bildirdi. Başesgioğlu, şöyle devam etti 
     "Bu paranın yaklaşık üçte ikisini katılımcılardan alıyoruz. 
     Kalanını Hazine transferi suretiyle karşılıyoruz. Bu sebeple istihdam konusunda bir hesap yaparken, sigortalı primlerini ve devletin aldığı diğer payları hesaplarken, bu genel bilançoyu da göz önünde tutmamız lazım. Bir taraftan bunları söylüyoruz, bir taraftan da sosyal güvenlik açıklarını her fırsatta dile getiriyoruz. Buradaki herhangi bir indirimin günün sonunda SSK’nın kaybı olarak önümüze çıkacağını bilmemiz lazım." Başesgioğlu, Türkiye’deki istihdam maliyetlerinin OECD ülkeleri içinde üst sıralarda bulunduğunu kendisinin de bildiğini belirterek, ancak hem sosyal güvenlik kurumlarının mali yapısının hem de özel sektörün rekabet imkanlarını gözeten makul bir projenin ortaya çıkarılması gerektiğini söyledi. 
     TBMM’deki bütçe görüşmeleri sırasında, muhalefet partilerinin çok ağır eleştirilerde bulunduklarını anımsatan Başesgioğlu, bu eleştirilerin hakkaniyete uygun olmadığını söyledi. Hükümete geldiklerinden bu yana işsizliğin artmadığını kaydeden Başesgioğlu, iktidara geldiklerinde tarımdaki istihdamın oranının yüzde 33 civarında olduğunu, bugün ise oranın yüzde 29.5’e düştüğünü bildirdi. 
     Tarım istihdamında çok büyük bir çözülme olduğuna işaret eden Başesgioğlu, "Aslında şehirlerde ortaya çıkan işsizliği, sanayi ya da imalat regüle etmek konusunda başarılı. Kırsaldan kentlere gelen niteliksiz işgücüne iş bulma konusunda zorluğumuz var. Bu zorluk önümüzdeki süreçte devam edecek. Çünkü tarım istihdamındaki çözülme devam ediyor. Özellikle AB sürecindeki en büyük zorluklardan birinin bu olacağı kanaatindeyim" diye konuştu. 
     
     SSK VE BAĞ-KUR ALACAKLARININ YAPILANDIRILMASI 

     Başesgioğlu, toplantının ardından, bir gazetecinin SSK ve Bağ-Kur prim alacakları yeniden yapılandırılırken, taksit süresinin 36 aydan 48 aya neden çıkarıldığına ilişkin sorusu üzerine, bunun taleplerle ilgili olduğunu söyledi. 
     Tasarının görüşülmesi sırasında, taksit süresinin artırılmasının, borçlulara kolaylık sağlayacağının dile getirildiğini anlatan Başesgioğlu, "Gönderdiğimiz taslakta vade 36 aydı. Görüşmelerde 48 aya çıkabileceği noktasında kanaat oluştu. Muhtemelen öyle olacak" dedi. 
     Vadenin uzamasıyla tahsilat sürelerinin de uzayacağına dikkati çeken Başesgioğlu, ancak SSK ve Bağ-Kur için bir kaybın söz konusu olmayacağını belirtti. Başesgioğlu, şöyle konuştu 
     "Tasarıyı, bugün Plan ve Bütçe Komisyonu’nda görüşeceğiz. Ama Genel Kurul’un gündemi biraz yüklü olduğu için, bayramdan önce çıkma ihtimali zayıf. Ama yeni yılın ilk oturumlarında TBMM Genel Kurulu’ndan geçirmeyi hedefliyoruz. Biran önce geçmesinde fayda var, çünkü epeydir herkes bir beklenti içinde. Kurumlar açısından da uzun süre gündemde kalması, SSK ve Bağ-Kur için sağlıklı değil. Biran önce uygulamaya geçmek istiyoruz." Başesgioğlu, bir gazetecinin "Maliye Bakanı, gelecek yıl sosyal güvenlik primleriyle ilgili bir çalışma yapılacağını söylemişti. Siz de bu konuya değindiniz. 2006’da bu kapsamda nasıl bir düzenleme yapılacak " şeklindeki sorusu üzerine, şunları kaydetti 
     "Sayın Maliye Bakanı’nın sigorta primine münhasır bir açıklaması olduğunu pek duymadım. Zannederim Sayın Bakan, sadece istihdam vergileri olarak bahsetti. Belki sigorta primleriyle ilgili de açıklaması olmuştur. Ama, bütün bir istihdam maliyetlerini bir bütünlük içinde görmemiz lazım. Buna prim de vergi de dahil. Tek bir parametreyle sağlıklı bir neticeye varmak mümkün olmaz." 
     
</TEXT>
</DOC>
