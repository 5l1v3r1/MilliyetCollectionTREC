<DOC>
<DOCNO> 404155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/dunya/axdun01.html </URL>
<DATE> 2005/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de telekulak skandalı 
</HEADLINE>
<TEXT>


Başkan Bush, Amerikan vatandaşları ve yabancıların telefonlarını gizlice dinletmiş 

SEMA EMİROĞLU New York 


ABD Başkanı George W. Bush'un, 2002'de imzaladığı gizli bir emirle, mahkeme kararı olmadan, Amerikan vatandaşları ve ABD'de yaşayan yabancıların uluslararası telefon konuşmalarını dinlettiği ve uluslararası e-posta'ları izlettiği ortaya çıktı. 
Hükümet kaynaklarına dayandırdığı haberi manşetten veren The New York Times gazetesi, Beyaz Saray'ın bu haberin yayımlanmamasını istediğini de açıkladı. Olay hakkında daha geniş bilgi toplamak amacıyla haberi yayımlamayı bir yıl geciktirdiğini de belirten gazete, Bush yönetiminin "teröristlerin işine yarayacağını" iddia ettiği bazı bilgilerin haberden çıkarıldığını da okurlarına duyurdu. 
Haberde, Bush'un, 11 Eylül saldırılarından birkaç ay sonra "süper gizli" olarak tanımlanan Ulusal Güvenlik Ajansı'na NSA , Amerikalılar ve ABD'de yaşayan yabancıları dinleyerek, terörist faaliyet kanıtları ve El Kaide bağlantıları araması için gizlice yetki verdiği vurgulandı. 
Bu talimatın, ülke içinde yapılabilmesi için gerekli olan mahkeme onayının alınmadan uygulamaya konulduğunu vurgulayan New York Times, bu şekilde ABD'de son üç yılda yüzlerce, hatta binlerce uluslararası telefon konuşmasının dinlendiğini bildirdi. 
NSA'nın mahkeme onayı olmadan aynı anda ABD'deki 500 kişiyi dinlediğini belirten New York Times, dinlenen kişi sayısının toplamda "binleri" bulduğunu kaydetti. 


</TEXT>
</DOC>
