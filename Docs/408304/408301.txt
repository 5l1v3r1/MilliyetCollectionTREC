<DOC>
<DOCNO> 408301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/son/sonyas06.html </URL>
<DATE> 2005/12/31/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Türk turizmini 2006'da kıyasıya bir rekabet bekliyor 
</HEADLINE>
<TEXT>

     Türkiye-Avrupa İş Konseyi Başkanı Hüseyin Baraner, Türk turizmini 2006 yılında sıkıntılı günler beklediğini belirterek, ''2006, Türk turizminin ilk defa Avrupa'daki diğer ülkelerle kıyasıya rekabet içerisinde olacağı bir yıl olacak'' dedi. 
     Hüseyin Baraner, AA muhabirine yaptığı açıklamada, Türkiye'nin son yıllarda Akdeniz çanağındaki rakiplerine göre turizmde ciddi büyümeler elde ettiğini ve bu ülkelerin turizmden aldıkları pastayı böldüğünü söyledi. Bu yüzden bu ülkelerin eski paylarını geri almak üzere harekete geçtiklerini anlatan Baraner, şöyle konuştu 
     ''İlk defa Yunanistan, Avrupa'da, İspanya'dan sonra artık biz de tüm pazarlarda ikinciliğe oynuyoruz. İkincilik bizim hakkımız diyerek ciddi bir atağa geçti. Olağanüstü reklam, tanıtım ve etkinlik kampanyalarıyla Avrupa pazarlarına saldırıyorlar. Yunanistan'da daha önce olmayan Turizm Bakanlığı'nı kurdular ve başına da eski Atina Belediye Başkanı Dimitri Avramapoulos'u koydular. Türkiye'de yeni yapılan oteller karşısında rekabet şansını yitiren eski otelleri yenileyerek, yeni kapasite yarattılar. Yine ilk defa, daha çok aileleri ülkelerine getirecek pazarlama yöntemlerine başvurdular.'' Baraner, Mısır'ın da, ülkenin en eski turizm şirketlerinden birinin sahibi olan Zohair Garranah'ı Turizm Bakanı yaptığını, bir sanayi ülkesi olarak bilinen Almanya'nın da turizme yöneldiğini ve ilk kez yeni hükümetin bir milletvekilini ''Turizmden sorumlu'' olmak üzere kabineye aldığını bildirdi. 
     
     ATAĞA KALKAN ÜLKELER 
     Baraner, İspanya'nın da aile paketlerinin fiyatlarını indirdiğini, daha önce aile paketlerinde asıl payı Türkiye'nin aldığını kaydetti. İspanya'nın ayrıca her şey dahil fiyat sistemini uygulayan otel sayısını artırdığına da değinen Baraner, şöyle devam etti 
     ''2006, Türk turizminin ilk defa Avrupa'daki diğer ülkelerle kıyasıya rekabet içerisinde olacağı bir yıl olacak. İspanya ve Yunanistan başta olmak üzere, Mısır, Malta, Fas ve Hırvatistan Türkiye'ye kaptırdıkları pazar payını geri almak amacıyla atağa kalktılar. Bu ülkeler ciddi olarak pazarlara saldırıyorlar. Bu ülkelerin paylarını son yıllarda Türkiye almıştı. Şimdi kaptırdıkları paylarını geri almak istiyorlar. Türkiye ile aynı fiyat ve hizmeti verecekleri iddiasında bulunuyorlar. Türkiye son yıllarda, biraz da suni olarak fiyat unsurunu koz olarak kullanıp öne geçmişti. Ancak turistin tekrar tekrar Türkiye'ye gelebilmesi için hem turiste hem de piyasalara yönelik yeni stratejiler ortaya koyması lazım.'' 
     
     AVRUPA EKONOMİSİNDEKİ DURGUNLUK 
     Baraner, tüm bunlara paralel olarak, Avrupa ekonomisindeki durgunluğun hala devam ettiğini, bazı ekonomik göstergelerdeki iyileşmeye rağmen, Avrupa'da istihdamın artmadığına da işaret etti. Bunun yanında Avrupa'daki ucuzcu uçak şirketlerinin de olumsuz etkileri bulunduğunu anlatan Baraner, ''Almanya'dan 39 avroya Roma'ya uçak bileti bulunabiliyor. Hafta sonu Roma'ya giden turistin, yaz ayları için ayırdığı tatil bütçesi de eksilmiş oluyor. Bu da Türk turizmi için sıkıntı yaratacak etkenlerdendir'' diye konuştu. 
     
     KIŞ TURİZMİ KÖTÜ GEÇTİ 
     Almanya'da yeni hükümetin ''Almanya'da da güzel tatil bölgeleri var. Tatilinizi kendi ülkenizde geçirin'' diye kampanyalar başlatmasının da pastayı küçülteceğini savunan Baraner, şu görüşleri dile getirdi 
     ''Türkiye'de 10-15 yıldır uygulanan kış turizmi shopping turizmi fiyatları çok aşağı çekti. Kış sezonunda uygulanan çok düşük fiyatlar, yaz sezonunun fiyatlarının da aşağı çekilmesine yol açıyor. Alışveriş merkezlerinin kışın çok düşük fiytla turist getirip, turisti mücevherat ve halı dükkanlarına sokarak, para kazanma şeklindeki operasyonları ilk kez bu sene Türk turizminin yüzüne büyük bir tokat vurdu. Türk turizmi en kötü kış sezonunu geçirdi.'' Baraner, Türkiye'de konaklama tesislerinin ortak bir pazarlama ve fiyat politikası bulunmadığından, gereksiz bir rekabet yaşandığını, bu durumun da Türk turizminin önemli bir sorununu teşkil ettiğini sözlerine ekledi. 
     
</TEXT>
</DOC>
