<DOC>
<DOCNO> 406820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sonyas15.html </URL>
<DATE> 2005/12/26/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Çin'de bebeklerin cinsiyetini öğrenmek yasak 
</HEADLINE>
<TEXT>

     Çin'de doğacak bebeğin cinsiyetinin öğrenilmesine yardım ederek, kürtaj yapılmasına yol açanlara hapis cezası verilecek. 
     Söz konusu uygulama için Ceza Kanunu'nda yapılan değişiklik Çin Halk Meclisi Daimi Komitesi'nin devam eden toplantısına sunuldu. 
     Komitenin Hukuk İşleri Komisyonu Başkan Yardımcısı An Jian, bu düzeltmenin sağlık durumu gerektirmedikçe cinsiyet seçimini önlemeyi amaçladığını belirtti. 
     Yeni Çin Haber Ajansı'nın haberinde bebeklerin cinsiyetinin belirlenmesinin Çin'in bazı bölgelerinde cinsiyetler arası dengeyi bozduğuna, ülkenin nüfus yapısını tehlikeye attığına ve sosyal istikrarsızlığa yol açtığına dikkat çekildi. 
     Çin'in özellikle kırsal bölgelerinde aileler erkek çocuk sahibi olmak istiyorlar ve bazı birimler yasadışı şekilde ultrasonla bebeğin cinsiyetini ailelere açıklıyorlar. Yeni yasanın uygulamaya girmesi durumunda bu tür girişimlere ağır para cezası ve 3 yıla kadar hapis cezası verilecek. 
     Çin'de 1 kıza 1.19 erkek düşüyor. Bu konudaki dünya ortalaması 1'e 1.06 düzeyinde. 
     
</TEXT>
</DOC>
