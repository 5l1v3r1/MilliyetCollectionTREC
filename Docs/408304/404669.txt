<DOC>
<DOCNO> 404669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sondun35.html </URL>
<DATE> 2005/12/19/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
New York Times, arkeolog Tahsin Özgüç'e geniş yer ayırdı 
</HEADLINE>
<TEXT>

     ABD'nin saygın gazetelerinden New York Times, 28 ekimde 89 yaşında hayatını kaybeden Türk arkeologlarının duayeni Prof. Dr. Tahsin Özgüç'ün hayatı ve arkeoloji alanındaki başarılarına geniş yer ayırdı. 
     Orta Anadolu'daki arkeolojik çalışmalarla Bronz Çağı kültürü ve ticaretine dair pek çok bulguyu ortaya çıkaran Özgüç'ün, 50 yıldan fazla süre arkeoloji profesörlüğü yaptığını belirten gazete, Ankara Üniversitesi'nde dekanlık ve rektörlük görevlerinde bulunduğunu da hatırlattı. 
     Özgüç'ün eski adı Kaniş olan ve eski ticaret yolları üzerinde bulunan Kayseri yakınlarındaki Kültepe kazılarına öncülük ettiğini kaydeden gazete, bu şehrin Hint-Avrupa halkları arasında yer alan Asurilerin yerleştiği bir şehir olduğunu ve daha sonralarıysa güçlü Hitit imparatorluğuna dahil olduğunu yazdı. 
     Kaniş'in ilk olarak 1881 yılında dikkati çektiğini bildiren gazete, eşi Prof. Dr. Nimet Özgüç'le birlikte Prof. Dr. Tahsin Özgüç'ün Türk Tarih Cemiyeti'nin himayesinde bu bölgede kazılarına 1948 yılında başladığına işaret etti. Özgüç çiftinin, birkaç yıl içinde ticaret bölgesi ev ve işyerlerinden binlerce tableti ortaya çıkardığını yazan gazete, bu tabletlerin Milat'tan Önce 2000 yıllarına ışık tuttuğunu anlattı. 
     Tahsin Özgüç'ün Anadolu arkeolojisinin duayeni olarak kabul edildiğini belirten gazete, Özgüç'ün Türkiye'deki bilim adamlarına nesiller boyunca ilham verdiğini kaydetti. Özgüç'ün akademik çalışmaları hakkında da bilgi veren gazete, onun Anadolu'daki Altıntepe, Horoztepe, Masathöyük gibi daha pek çok kazıda önemli rol oynadığını aktardı. 
     
</TEXT>
</DOC>
