<DOC>
<DOCNO> 403569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/spor/ygokce.html </URL>
<DATE> 2005/12/15/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Acı zafer 
</HEADLINE>
<TEXT>



Şimdi gel de yanma İçeride öne geçtiğin maçları elinden düşürüp birer puanla yetiniyorsun, dışarıda üç gollü, keyifli bir oyunla UEFA Kupası'na veda ediyorsun. Elbette utanılacak bir durum yok. Ama insan hüzünlenmeden edemiyor. Beşiktaş'ın Avrupa defterlerinde hep böyle kırışık sayfalar var. Kağıdın bir yüzü siyah, bir yüzü beyaz. Tıpkı renkleri gibi... 
Guimaraes geçen haftaki galibiyetiyle ligde bir sıra yukarı çıkıp, ancak 16. olabilmiş. Teknik direktörü Pacheco'yu göndermiş, yerine yeni atama yapmadan Beşiktaş maçına klasik kadrolarından beş farklı oyuncuyla çıkmış. Bizim ligimizde yer alsa kesinlikle küme düşer. 
Tigana'nın 11'inde, uçakta tansiyonu düşen Ailton yoktu. Fransız hoca, Brezilyalı'yı 18'e bile almamıştı. Oyuna Sergen ile başladılar. Hemen söylemeliyim ki, insan kopyalama günün birinde serbest bırakılırsa, Sergen Yalçın'ın genlerinden futbol mutlaka yararlanmalı. Dünyaya gelecek yeni Sergen için de iyi bir eğitim programı uygulanmalı. İşin şakası bir yana, dünkü Sergen oyunun liderliğini hemen üstleniverdi. Kleberson'un, Koray'ın, Ali Tandoğan'ın sık sık top çalarak, yardımlaşarak kendisine verdiği topları büyük ustalıkla kullandı. Youla'nın golünde Ahmed Hassan'a verdiği ara pası akıl doluydu. Toraman'a attırdığı ikinci golde frikiği ustaca kullandı. Adrese teslim servis yaptı. Youla, bacakları kadar kafasıyla da fırsatlara çabuk uyum sağlayabilse fark daha da büyük olurdu. 
Beşiktaş'ta Tigana patentli yeni bir golcü izliyoruz. İbrahim Toraman, Galatasaray derbisinden sonra dün de Vitoria'ya, korner ve frikiklerden gelen toplarla attığı goller, Fransız hocanın yaratıcı ve disiplinli çalıştırmasının ürünü. 
Yine de Beşiktaş'ın savunma sorunları devam ediyor. Yedikleri golde hem ağırlık, hem de sağırlık vardı. Uyanamadılar. Cordoba ise yine hatalı bir gol yiyerek kariyeri üzerindeki kuşkuları pekiştirdi. Ahmed Hassan dün topla çok oynayan, ama tek asistle yetinen, bol bol top kaybedip, hakeme sıkça huysuzluk yapan karakterini tekrarladı. Beşiktaş savunmasında Ali Tandoğan oyuna kişilik katarken, Adem'in İbrahim Üzülmez ile yardımlaşması, topu oyuna sokuşu ve ikili mücadeleleri sürekli eksi puan üretti. Veysel Cihan'a da dikkat edelim. Beşiktaş'ın gölgede kalmış santrforu Tigana'dan giderek zaman alıyor, şans buluyor. Ligin ikinci yarısında yıldızı parlayabilir. 
Maçta biri İbrahim Üzülmez'in düşmesi olmak üzere karşılıklı iki penaltı tartışması var. Bence değildi. 



</TEXT>
</DOC>
