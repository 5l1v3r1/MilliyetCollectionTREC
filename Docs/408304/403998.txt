<DOC>
<DOCNO> 403998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/soneko26.html </URL>
<DATE> 2005/12/16/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Unakıtan Kayıtdışı ekonomi 2004'te yüzde 26 civarına düştü 
</HEADLINE>
<TEXT>

     Maliye Bakanı Kemal Unakıtan, kayıtdışı ekonominin 2004 yılında yüzde 26 civarına düştüğünü gördüklerini bildirirken, Avrupa Birliği'ne AB katılma sürecinde Türkiye'nin önemli görevlerinden, ödevlerinden biri olan kayıtlı ekonomiye geçiş sürecinin başarıyla tamamlanması gerektiğini vurguladı. 
     Maliye Bakanı Unakıtan, Bakanlık'ta düzenlenen, Türkiye-AB mali işbirliği çerçevesinde Almanya Maliye Bakanlığı ve İngiltere Gelir ve Gümrükler İdaresi tarafından ortak yürütülecek ''Vergi İdaresinin Kapasitesinin Geliştirilmesi Projesi'' ile kayıtdışı stratejisinin açıklandığı toplantıda bir konuşma yaptı. 
     Unakıtan, konuşmasında, kayıtdışı ekonomiyle ilgili mücadelede izledikleri strateji, bu çerçevede atılmış adımlar ile bunların sonuçları ve kayıtdışı ile mücadelede atılması düşünülen adımlar konusunda bilgi verdi. 
     Kayıtdışı ile mücadelenin artık bir mücadeleden, bir kavgadan farklı görülmesi gerektiğini ifade eden Bakan Unakıtan, konunun aslında AB'ye katılım sürecinde kayıtlı ekonomiye geçiş olduğunu söyledi. 
     Türkiye'nin artık yeni bir vizyonu olduğuna işaret eden Unakıtan, bu vizyonun AB'ye katılma süreci olduğunu belirtti. 
     AB'ye katılım sürecinde Türkiye'nin önemli görevlerinden, ödevlerinden bir tanesinin artık eskisi gibi değil değişen Türkiye'de kayıtlı ekonomiye geçiş sürecini başarıyla tamamlamak olduğunu bildiren Unakıtan, ''Bunu bütün Türk milleti olarak tamamlamamız lazım. Bu sadece ne Maliye Bakanlığı'nın görevi ne sadece hükümetin, devlet kuruluşlarının görevi. Bu bütün Türk milletinin, hepimizin görevi. Kamu, özel, hepimizin'' diye konuştu. 
     
     KAYIT İÇİNE GİRMİŞLİK GELİŞMİŞLİĞİN GÖSTERGESİ 
     Toplum olarak kayıtlı ekonomiye geçişin tamamlanması gerektiğini vurgulayan Unakıtan, ''Bu ödevimiz, bu bunun niçin yapıyoruz, bir AB'ye katılım sürecinde artık AB'ye uymak için buna mecburuz. İkincisi Türkiye'nin geleceği için mecburuz, evlatlarımızın geleceği için mecburuz buna, bunun başka yolu var mı Başka yolu da yok bunun'' dedi. 
     Kayıtlı ekonomilere bakıldığında bunların gelişmiş ekonomiler olduğuna işaret eden Unakıtan, kayıt içine girmişlik gelişmişliğin ifadesi, bir neticesi olduğunu belirtti. 
     Kayıtdışının fazla olduğu toplumlara bakıldığında ise bunların geri kalmış toplumlar olduğunu söyleyen Unakıtan, şunları kaydetti 
     ''Kayıtdışılığın fazla olduğu toplumlar bozulmuş, çürümüş toplumlardır. Bütün dünya milletleri arasında sözü geçmeyen toplumlardır. Bunu iyi bilmemiz lazım. Eğer Türk milleti olarak eğer biz gelişmiş bir toplum olmak istiyorsak, gelişmiş bir toplumun içinde hak ettiğimiz yeri almak istiyorsak, AB'de yerimizi almak istiyorsak, bu kayıtdışı ekonomiye 7'den 70'e hepimizin dikkat ederek, kayıtlı ekonomiye geçmek mecburiyetimiz vardır.'' 
     
     ''YÜZDELERDEN ÇOK BUNA NEDEN OLAN SEBEPLER ÖNEMLİ'' 
     Kayıtlı ekonomi veya kayıtdışı ekonomiyle ilgili olarak herkesin bir şey söylediğini ifade eden Unakıtan, bu konuda en fazla konuşması gereken kuruluşlardan bir tanesi Maliye Bakanlığı olduğunu söyledi. 
     Maliye bakanlığı olarak kendilerine göre çok yönlü hesaplar yaptıklarını anlatan Unakıtan, kayıtdışı mücadele konusunda denetim kuruluşları, Gelir İdaresi ya da Türkiye İstatistik Kurumu'dan alınan bilgilerle olaya yaklaşmaya çalıştıklarını belirtti. 
     Maliye Bakanlığı'nın yaptığı hesaplara göre, 1998-2003 yılları arasında kayıtdışı ekonominin gayri safi milli hasılaya göre yüzde 30-35 civarında olduğunu hatırlatan Unakıtan, 2003 yılında Türkiye'deki gelişmelerin kayıt dışı ekonominin yüzdesini de düşürdüğünü ve bunun yüzde 29'a gerilediğini kaydetti. 
     Unakıtan, ''2004 yılında bunun yüzde 26 civarına düştüğünü görüyoruz. Aynı esaslara aynı bazda yaptığımız hesaplara göre bizdeki rakamlar bunlar. Daha Hesap Uzmanları Kurulu'nun bu konuda açıklamış olduğu çalışmalar da bu sonuçları veriyor'' diye konuştu. 
     Kayıtdışı ekonominin yüzdesinin önemli olduğunu ancak bundan daha önemlisinin bu kayıtdışılığını doğuran sebeplerin tespit edilmesini olduğunu ifade eden Unakıtan, ''Türkiye'de neler bunlara sebep olmuş bunları iyi incelememiz, iyi analiz etmemiz lazım ki bununla yaptığımız mücadelede de iyi netice alalım'' dedi. 
     
</TEXT>
</DOC>
