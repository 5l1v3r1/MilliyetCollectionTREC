<DOC>
<DOCNO> 401687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/soneko26.html </URL>
<DATE> 2005/12/08/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Polat Holding'ten Budapeşte'ye dev showroom 
</HEADLINE>
<TEXT>

     Mehmet Başaran 

Polat Holding, Macaristan'ın başkenti Budapeşte'de dev bir showroom açma kararı aldı. 
     Yaklaşık 10 yıldan bu yana Macaristan'da faaliyet gösteren Polat Holding'e bağlı Ege Seramik, Macaristan'ın fayans pazarının yüzde 17'sini elinde tutuyor. 
     Toplam 5000 metrekarelik bir alana iki katlı olarak yapılacak olan showroom binasının temeli 2006 yıl ilkbaharında atılacak. 
     Polat Holding'in sahibi olan Adnan Polat konu hakkında AA'ya şu açıklamada bulundu 
     ''Şu an Macaristan fayans pazarının önemli bir kısmını elimizde tutmaktayız. Sadece Macaristan değil çevre ülkelere de Macaristan üzerinden ihracat yapmaktayız. Kendimize ait olan merkezimizin yanında bulunan arsaları satın aldık. Buraya dev bir showroom yaparak ürünlerimizin çeşidini artırarak satışlarımızı, dolayısıyla pazar payımızı artırmayı hedefliyoruz.'' Macaristan Ege Seramik'in Genel Müdürü Suat Karakuş da, önümüzdeki bahar ayında temeli atılacak dev yatırımla Macaristan ve Orta Avrupa'da yerlerini daha da sağlamlaştıracaklarını, yatırımlarının bütçesinin 10 milyon dolar olacağını açıkladı. 
     
</TEXT>
</DOC>
