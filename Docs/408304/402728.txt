<DOC>
<DOCNO> 402728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/soneko29.html </URL>
<DATE> 2005/12/12/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
TEKEL'de yeniden yapılanma... 
</HEADLINE>
<TEXT>

     Hüseyin Tunçay AA 

Önümüzdeki yıl özelleştirilmesi gündemde olan TEKEL, pazar kaybının önüne geçebilmek amacıyla bayilik sistemini reorganizasyona tabi tutmaya hazırlanıyor. 
     Alınan bilgiye göre, geçtiğimiz hafta tüm bayilerini toplayan TEKEL, yeni bir performans değerlendirme sistemine geçmeyi hedefliyor. 
     Yeni sistemde bayi satışlarını her ay izleyecek olan TEKEL, 3 ay ortalamanın altında kalan bayi ile yollarını ayıracak ve yeni bir dağıtım şirketi ile anlaşacak. 
     Ortalamanın üzerinde satış gerçekleştiren bayiler için ise prim sistemi getirmeyi planlayan TEKEL, bu şekilde bayilerin ciddi anlamda işlerine ''asılmasını'' sağlamayı hedefliyor. 
     Bayilerde yaratılacak bu rekabet ortamına katılım ile birlikte pazar kaybını durdurmayı öngören TEKEL, en azından pazarlama hataları yüzünden kaybettiği pazar payını da geri almayı hedefliyor. 
     
     SATIŞ DENETİM KOORDİNASYON KURULU 
     TEKEL, bu değişiklikleri izleyecek ve TEKEL elemanları, toptan satış temsilcileri ve pazarlama biriminden uzmanlardan oluşacak, 10-15 kişilik bir satış denetim ve koordinasyon birimi oluşturmak üzere de kolları sıvadı. 
     Söz konusu birimin, her ay bir önceki aydaki satışları değerlendirmesi ve buna göre çözümler üretmesi, Türkiye genelinde pazarlamanın koordnisyonunu sağlanması ve buna ulaşmak için uygulanacak stratejileri belirlemesi planlanıyor. Söz konusu kurul yılbaşından itibaren faaliyete geçecek. 
     
     TAKİP BİRİMLERİ 
     Bunun yanında, pazarlamada etkinliği sağlamak amacıyla TEKEL başmüdürlüklerinin sayısında da indirime gidilerek, buranın yönetilebilir hale getirilmesi öngörülüyor. 
     Öte yandan, özellikle zincir mağazalar, üniversiteler ve askeri kışlalar gibi tüketimin yoğun olduğu yerlerde tedarikin devamında problem yaşanmaması amacıyla takip birimleri de oluşturulacak. 
     
</TEXT>
</DOC>
