<DOC>
<DOCNO> 401126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sontur17.html </URL>
<DATE> 2005/12/06/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
"12 Eylül fişlemesi"ne iptal kararı 
</HEADLINE>
<TEXT>

     Danıştay, yasak yayın bulundurduğu gerekçesiyle 22 Eylül 1980’de gözaltına alındığında hakkında bilgi fişi düzenlenen ve parmak izi alınan kişi hakkındaki işlemin iptalini hukuka uygun buldu. 
     Ankara’da ikamet eden bir kişi, Sivas Valiliği’ne başvurarak, hakkında düzenlenmiş parmak izi kaydı ile bilgi fişinin arşivden silinmesini istedi. 
     Valiliğin bu başvuruyu reddetmesi üzerine, söz konusu kişi, Valiliğin kararının iptali istemiyle dava açtı. 
     Davayı görüşen Sivas İdare Mahkemesi, Sivas Valiliği’nin işlemini iptal etti. 
     Mahkemenin kararında, davacının, 22 Eylül 1980’de yasak yayın bulundurmak suçlamasıyla gözaltına alındığı, hakkında bilgi fişi düzenlendiği ve parmak izi alındığı belirtilerek, ancak bu kişinin, hakkında adli işlem başlatılmadan salıverildiğine işaret edildi. 
     Kararda, davacının gözaltına alınmasına sebep olarak gösterilen fiilin, Polis Vazife ve Selahiyet Kanunu’nun, "polislerin kimlerin parmak izi ve fotoğrafını almaya yetkili olduğunu" düzenleyen 5. 
     maddesinde sayılan durumlardan hiç birine girmediği belirtildi. 
     Yerel mahkemenin kararında, bu nedenle Sivas Valiliği’nce tesis edilen işlemde hukuka uyarlılık görülmediği kaydedildi. 
     Sivas Valiliği, bu kararı temyiz edince dosya, Danıştay 10. 
     Dairesi’ne geldi. 
     Danıştay 10. Dairesi de yerel mahkemenin kararını usul ve hukuka uygun olduğunu, dilekçede ileri sürülen temyiz nedenlerinin kararın bozulmasını gerektirecek nitelikte görülmediğini belirterek, yerel mahkemenin kararını oy birliğiyle onadı. 
     
</TEXT>
</DOC>
