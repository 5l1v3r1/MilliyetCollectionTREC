<DOC>
<DOCNO> 406353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/25/guncel/axgun02.html </URL>
<DATE> 2005/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeminli ekip 10 gün şubede yattı 
</HEADLINE>
<TEXT>


Kapıkule'deki rüşvet operasyonunda kaydedilen görüntüleri izlemek, telefon kayıtlarını çözmek için oluşturulan 10 kişilik ekip 10 gün şubeden çıkmadı 

KEREM KURUL Edirne DHA 

En büyük rüşvet operasyonlarından birinin gerçekleştirildiği Kapıkule'deki temizlik, tam bir özveri eseri. 45'i gümrükçü, 19'u polis olmak üzere 64 kişinin tutuklandığı operasyon öncesi değişik noktalardaki elektrik sobalarına gizlenen kamerelarla 12 günde 2 bin saat görüntü kaydedildi. Kayıtların deşifresi yaklaşık 10 gün sürdü. 

Birbirlerine söz verdiler 
Gizli kameralara takılan rüşvet, cinsel taciz, cinsel ilişki, paraların sayılma görüntüleri 10 kişilik uzman ekip tarafından günlerce tek tek yeniden izlendi. Görevliler görüntülerin dökümünü hazırladıktan sonra gümrükçülerin kimliklerine göre tasnif yaptı. Her gümrükçü ve polis için ayrı ayrı birer dosya oluşturuldu. 
Edirne Emniyet Müdürü Hanefi Avcı'nın, Kaçakçılık ve Organize Şube Müdürlüğü bünyesinde oluşturduğu ekip, bu süre içinde hiç dışarı çıkmadı. Evlerine gitmeyen, eşleri ile dahi telefonla konuşmayan özel ekip elemanları, izlenenler arasında meslektaşlarınnın da olması nedeniyle kendi aralarında birbirlerine bilgi sızdırılmaması için söz vererek yemin etti. 

4 müfettiş gönderildi 
Edirne Cumhuriyet Başsavcılığı yetkilileri de AA'ya operasyondan sonra görüntülerin tamamının izlenemediğini açıkladı. Görüntüler arasında kimlikleri belirnemeyen beş gümrükçüye yönelik çalışmalar sürerken, Emniyet Genel Müdürlüğü de dört polis müfettişini Edirne'ye gönderdi. İçişleri Bakanlığı da Edirne'ye 70 polis atadı. Gümrük Müsteşarlığı da 40 personeli geçici görevle Kapıkule'ye gönderdi. 

2150 euroyu tuvalete attı 

ADLİYEYE sevk edilen gümrükçülerden biri ifade vermek için sıra beklerken, polislerden izin alarak tuvalete gitti. Gümrükçünün kısa sürede tuvaletten çıkmasından şüphelenip içeri giren bir polis, alaturka tuvaletin içine atılan paraları bularak çıkardı. Yapılan sayımda tavelete 2150 euro atıldığı belirlendi. 

Emniyete ihbar yağmaya başladı 

OPERASYONUN ardından çok sayıda rüşvet ihbarı gelirken Edirne Emniyeti gelen ihbarları titizlikle incelemeye aldı. Adliyede ifadesi alındığı sırada firar eden gümrükçülerden E.T'ye ait otomobil de Kapıkule civarında terk edilmiş olarak bulundu. E.T'nin Bulgaristan'a kaçtığı iddia edildi. 



</TEXT>
</DOC>
