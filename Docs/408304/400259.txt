<DOC>
<DOCNO> 400259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/son/soneko14.html </URL>
<DATE> 2005/12/03/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Bakan Eker 2005 yılında, çiftçimize 4 katrilyon TL ödeme yaptık 
</HEADLINE>
<TEXT>

     Tarım ve Köyişleri Bakanı Mehmet Mehdi Eker, 2003'ten bugüne dek Türkiye'deki 630 kooperatifi desteklediklerini belirtti. 
     Eker, Kırşehir'in Boztepe İlçesi'ne bağlı Yenidoğanlı Köyü İlköğretim Okulu bahçesinde, vatandaşlara hitap etti. 
     Burada, iktidara geldikleri günden itibaren her alanda olduğu gibi tarım ve hayvancılık alanında da bir hamle yapma gayreti içinde olduklarını ifade eden Eker, bunun sonucu olarak da tarımsal ve hayvansal üretimin arttığına işaret etti. 
     Eker, buğday üretiminin 19 milyon tondan 21 milyon tona çıkardıklarını anlatarak, şöyle devam etti 
     ''Türkiye'de 19 milyon ton buğday üretilir, 1-1.5 milyon ton kaliteli buğday da ABD ve çeşitli ülkelerden ithal edilirdi. Üretimimiz fazlaydı ancak, kaliteli buğdayı ithal ederdik. Şimdi kaliteli üretim yapıyor ve buğday ithal etmiyoruz. 2 milyon 100 bin ton üretilir, yaklaşık 1-1.5 ton da ithal edilirdi. Şimdi 4 milyon ton mısır üretiyoruz. İthalatın önünü de kestik.'' Yenidoğanlı Köyü'nde kurulacak Süt Sığırcılığı Kooperatifi'nin 2006 yatırım programına alacaklarını bildiren Eker, bu sayede 50 ailenin iş ve aş sahibi olacağını kaydetti. 
     Eker, çiftçilerden bunun kıymetini iyi bilmelerini isteyerek, ''Bu Türk milletinin emeğinden, vergilerinden toplanan paralarla gerçekleşecektir. Bu fırsatı iyi değerlendirin'' dedi. 
     Daha sonra Büyükkışla Köyü'ne giden Bakan Eker, bakanlıklarının destek verdiği Tarımsal Kalkınma Kooperatifi tarafından çiftçilere dağıtılan 50'şer koyun ve 2'şer damızlık koçun sigorta poliçelerini hak sahiplerine dağıttı. 
     Eker, burada yaptığı konuşmada da, bu köydeki çiftçilere dağıtılan hayvanların 1 yıl sigortalandığını bildirdi. 
     Hükümet olarak milletten aldığını, millete veren bir anlayış içinde olduklarını dile getiren Eker, ''2003'ten bugüne dek Türkiye'deki 630 kooperatifi destekledik. 12 yılda 600 kooperatif desteklenmişti. Bu bizim farkımızı ortaya koyuyor'' dedi. 
     Hükümet olarak bütün kentlere üniversite kurmayı hedefleri arasında aldıklarını belirten Bakan Eker, yeni kurulacak üniversitelerden ilkinin de Kırşehir Ahi Üniversitesi olacağını anlattı. 
     Yenidoğanlı Köyü'ndeki Malya Tarım İşletmeleri'nin arazisinin bir bölümünü yeni kurulacak Ahi Üniversitesi'ne vermek için çalışacağını dile getiren Eker, bunun için Yüksek Planlama Kurulu'nun onayının gerektiğini söyledi. 
     Eker, bu yıl Türk çiftçisine 4 katrilyon lira ödeme yaptıklarını bildirerek, desteklerinin 2006 yılında da çeşitlenerek devam edeceğini, bu sayede üretimi, kaliteyi ve standardı artırmayı hedeflediklerini kaydetti. 
     Eker, törende AK Parti'ye üye olan 24 köy muhtarına rozet taktı. Necip Kurt adlı bir çiftçi, geçen yıl kooperatif aracılığıyla aldığı koyunların ilk yavrusu olan bir kuzuyu Bakan Eker'e hediye etti. 
     Yöresel 'Tura'' oyununu izleyen Bakan Eker, Büyükkışla Tarımsal Kalkınma Kooperatifi binasının açılışını yaptı. 
     
</TEXT>
</DOC>
