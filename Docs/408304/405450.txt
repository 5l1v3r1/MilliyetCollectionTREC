<DOC>
<DOCNO> 405450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sontur06.html </URL>
<DATE> 2005/12/21/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Kampüste Kürtçe’ şarkı kavgası şehir merkezine taştı 3 yaralı 
</HEADLINE>
<TEXT>

     Yavuz KUŞDEMİR UŞAK, DHA 

AFYON Kocatepe Üniversitesi'ne bağlı Uşak Eğitim Fakültesi'nde sağ ve sol görüşlü öğrenciler arasında Kürtçe şarkı söylenmesi üzerine kampüste başlayan gerginlik, şehir merkezinde silahlı, bıçaklı kavgaya dönüştü. Kavgada üniversiteyle ilgisi bulunmayan sağ görüşlü bir genç ile sol görüşlü 2 öğrenci yaralandı. 
     Afyon Kocatepe Üniversitesi Uşak Eğitim Fakültesi Bir Eylül Kampüsü'nde bugün öğle saatlerinde Kürtçe şarkılar söyleyen sol görüşlü grup ile sağ görüşlü öğrenciler arasında tartışma çıktı. Kampus içinde başlayan gerginlik kavgaya dönüşmeden son buldu. Akşam saatlerinde Dörtyol Mevkii'nde karşılaşan yaklaşık 15 kişilik sağ ve sol görüşlü gruplar birbirlerine saldırdı. Silahlı bıçaklı, taşlı ve sopalı kavgaya müdahale eden polis olayın büyümesini önledi. Çevredeki insanların dehşet dola bakışları arasında izlediği kavgada üniversite öğrencisi olmayan sağ görüşlü gençlerden Metin Göl kalçasından bıçaklandı. Sol görüşlü gruptan ise üniversite öğrencilerinden Mehmet Ali Eren ve Ferhat Akkaya, aldıkları tekme ve yumruk darbeleriyle yaralandı. Yaralılar ambulansla Uşak Devlet Hastanesi'ne kaldırıldı. 
     Uşak Ülkü Ocağı önünde olayla ilgili basın açıklaması yapan Uşak Ülkü Ocağı Başkan Yardımcısı ve üniversite öğrencisi Durmuş Ali Yavuz Bu olaylar Türkiye üzerinde oynanan kışkırtma oyunlarına dayanmaktadır. Olayın başlangıcı tamamiyle kendilerini Kürtçü’ olarak ilan eden kişilerin yapmış olduğu provokasyon ile başlamıştır'' dedi. 
     Uşak Devlet Hastanesi'nde tedavi altına alınan yaralıların sağlık durumlarının iyi olduğu belirtildi. Kavgayla ilgili soruşturma başlatan Uşak Terörle Mücadele Şubesi ekipleri sol görüşlü olduğu öğrenilen 15 öğrenciyi yakalayarak gözaltına aldı. Olayla ilgili soruşturmanının devam ettiği belirtildi. 
     
</TEXT>
</DOC>
