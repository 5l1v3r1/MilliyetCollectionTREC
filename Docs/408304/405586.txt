<DOC>
<DOCNO> 405586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/yazar/bila.html </URL>
<DATE> 2005/12/22/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Çiçek, Erdoğan ve Org. Özkök'ün tepkisini de yansıttı 
</HEADLINE>
<TEXT>


AB-Türkiye Karma Parlamento Komitesi Eşbaşkanı Joost Lagendijk'in, Türk Silahlı Kuvvetleri TSK ve PKK'yla ilgili sözlerine Adalet Bakanı ve Hükümet Sözcüsü Cemil Çiçek tepki göstermişti. 
Pazartesi günü Bakanlar Kurulu toplantısından sonra basının karşısına geçen Çiçek, Lagendijk'in, "TSK, PKK ile savaşmayı seviyor. Ordu provokasyon yaptı, PKK cevap verdi" biçimindeki sözlerine tepki göstermişti. Adalet Bakanı, Lagendijk'in bu sözlerini üzüntüyle karşıladıklarını ve esefle kınadıklarını söylemişti. 
Çiçek'in sözleri sadece kendi tepkisini değil, aynı zamanda Başbakan Recep Tayyip Erdoğan ve Genelkurmay Başkanı Orgeneral Hilmi Özkök'ün de tepkisini içeriyordu. 
Adalet Bakanı'nın, "Hükümet Sözcüsü" olarak böyle bir açıklama yapmasının arkasında, Başbakan Erdoğan, Genelkurmay Başkanı Org. Özkök, Milli Savunma Bakanı Vecdi Gönül arasında yapılan temas ve varılan ortak karar yatırıyordu. 
Cemil Çiçek'in, Hükümet Sözcüsü olarak açıklama yapmasının yeterli olacağı sonucuna varılmıştı. 
Çiçek'in sözleri Genelkurmay'ın saptamaları ve Erdoğan'ın onayını da taşıyordu. 

'Bilmeden konuşuyor' 
AB-Türkiye Karma Parlamento Komitesi'nin diğer eşbaşkanı AKP Trabzon Milletvekili Prof. Dr. Ali Aydın Dumanoğlu... 
Prof. Dr. Dumanoğlu da eşbaşkan olarak Lagendijk'in söylem ve tutumuna karşı çok tepkili. 
Lagendijk'in TSK hakkındaki sözlerini şöyle değerlendirdi 
"Bilmeden konuşuyor." 
Dumanoğlu, Lagendijk'i bu ve benzeri söylemleri nedeniyle çok kez uyardığını, tartıştığını da anımsatarak şöyle diyor 
"Leyla Zana davasında da benzeri bir üslup kullanmıştı. Türk yargısına Hitler benzetmesi yapmıştı. O zaman da kendisini uyarmıştım. Türkiye'yi bilmeden konuşuyorsunuz, demiştim. O da bana, ben özellikle böyle konuşuyorum ki, artık bu tip konular Türkiye'nin gündeminden düşsün, diye karşılık vermişti. Ancak benim gözlemim şu ki, Lagendijk ve benzeri söylem içindeki Avrupalılar, ne Türkiye'yi ne Türk Silahlı Kuvvetleri'ni ne Kurtuluş Savaşımızı biliyorlar. Türk toplumunun tarihi hakkında da doğru bilgilere sahip değiller. Türkiye'nin Kurtuluş Savaşı'nı, son dönemde teröre karşı verdiği mücadeleyi anlamıyorlar veya anlamak istemiyorlar. Hele Türk Silahlı Kuvvetleri'ni hiç tanımıyorlar, herhalde başka ülkelerin ordularıyla karıştırıyorlar." 

'Uyaracağız' 
Prof. Dr. Dumanoğlu, TSK'yla ilgili sözleri nedeniyle Lagendijk'i yine uyaracaklarını da vurguluyor. 
Türkiye'yi daha yakından tanıması için doğru bilgilenmesini sağlamak gerektiğini belirten Dumanoğlu, sorumluluk taşıyan kişilerin, daha dikkatli konuşmaları ve Türkiye'nin değerlerine saygılı olmaları gerektiğini de belirtiyor. 
Dumanoğlu'na göre Lagendijk, görevinin sorumluluğu ve işleviyle bağdaşmayan, konumunu aşan bir söylem içinde. 



</TEXT>
</DOC>
