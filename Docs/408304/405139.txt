<DOC>
<DOCNO> 405139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sontur24.html </URL>
<DATE> 2005/12/20/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
İstanbul'a 2 yeni otel ve kongre merkezi... 
</HEADLINE>
<TEXT>

     İstanbul Valisi Muammer Güler, kentte 75 yeni turistik otel yatırımı bulunduğunu belirterek, "Doğrudan yabancı sermaye yatırımı olmadan hizmet sektöründe bir yere gelmek mümkün değildir" dedi. 
     MNG Mapa İnşaat tarafından yap-işlet-devret modeliyle Yeşilköy’deki Dünya Ticaret Merkezi Kompleksi’nde inşa edilecek biri 5, diğeri 4 yıldızlı 2 otel ve bir kongre merkezinin temeli törenle 
     atıldı. Vali Güler, soğuk havanın etkili olduğu törenin başlangıcında, "Konuşmanın kısa olanı makbuldür" diye espri yaptı. Törende konuşan Güler, İstanbul’un artık sanayi kenti olmadığını ifade ederek, kentin geleceği için hizmet sektörünün geliştirilmesi gerektiğini söyledi. "İstanbul bu yıl 5 milyon turist hedefini aşıyor" diyen Güler, Türkiye için 30 milyon ve İstanbul için 10 milyon olan turist hedefine işaret etti. İstanbul’un 20 milyon, hatta 30 milyon turisti kaldırabileceğini, buna hazırlıklı olmak gerektiğini anlatan Güler, şöyle dedi "İstanbul’da 75 yeni turistik otel yatırımı var. İstanbul’a doğrudan yabancı sermaye akışı var. Kim ne derse desin. Doğrudan yabancı sermaye yatırımı olmadan hizmet sektöründe bir yere gelmek mümkün değildir. Bu işi magazinleştirmenin falan bir manası yok. Bu işin kulelerle, falan da manası yok. Kuleyi, Türk ekonomisinin geleceği, istihdam getirecek kule olarak görüyorum. Bu rakamlar büyüdükçe kule oluşacak. Bunun Dubai kulesiyle falan alakası yok. Bu kuleler daha çok istihdam, daha çok vergi geliri, daha çok döviz gelirinin oluşturduğu bir kule olacak. İşte bu kule de onların bir başlangıcı. Ben böyle değerlendiriyorum. Benim aklım başkasına ermez. İnsanlara iş verilecekse pastanın büyümesi lazım. Pasta kendi içimizdeki emekle büyümüyorsa, başta türlü büyüteceğiz. Bu anlamda yapacağımız çok şey var." Yeni spor salonlarına da ihtiyaç bulunduğunu kaydeden Güler, bunun spor turizmini de geliştireceğini belirtti. 
     
     TOPBAŞ’IN KONUŞMASI 
     Büyükşehir Belediye Başkanı Kadir Topbaş da İstanbul’un yeni kimliğinin oluşturulması amacıyla İstanbul Turizmini Geliştirme Platformu oluşturulduğunu anımsatarak, kentte turizmde ciddi bir yol almayı hedeflediklerini söyledi. 
     "Başarılı günler geçiriyoruz. Artık dünyanın odak noktasına oturan ve takip edilen bir İstanbul var" diyen Topbaş, İstanbul’un, dünyadaki kongre turizmi pastasından da ciddi pay alması gerektiğini kaydetti. 
     Topbaş, İstanbul’daki 5 yıldızlı otellerde 28 bin civarında yatak kapasitesinin var olduğunu ve yapımı devam edenlerle de bu rakamının 40 bini bulacağını, otel yatırımcılarının lehinde yaklaşımlar 
     sergilediklerini ve bu alanda yatırım yapanlara ’kurumsal taassup’ gösterilmediğini anlattı. Kentteki otel kapasitelerini artırmaya çalıştıklarını kaydeden Topbaş, "Adeta baskın yedik. Eksiklerimiz ortaya çıktı" dedi. 
     
     İTO BAŞKANI YALÇINTAŞ 
     İstanbul Ticaret Odası İTO Başkanı Murat Yalçıntaş ise bugün temeli atılan otelin 30 Nisan 2007’de açılacağını ifade ederek, İstanbul’da 2006 ve 2007 yıllarında önemli kongrelerin gerçekleşeceğini söyledi. 
     Bu oteller ve kongre merkezinin 2006’ya yetişemeyeceğini, ama 2007’dekilere yetişmesini dilediklerini kaydeden Yalçıntaş, bunun için 
     kürsüden MNG Holding Yönetim Kurulu Başkanı Mehmet Nazif Günal’a seslenerek, söz istedi. Günal da bu konuda söz verdi. Konuşmaların ardından 278 oda ve 560 yatak kapasiteli 5 yıldızlı otel, 360 oda ve 720 yatak kapasiteli 4 yıldızlı otel ile 3 bin kişi kapasiteli kongre merkezin temeli Güler, Topbaş, Yalçıntaş ve Günal tarafından butona basılarak atıldı. 
     
     ÜSKÜDAR’DA İÇKİLİ YERLERİN BELİRLENMESİ 
     Törenin ardından Topbaş, basın mensuplarının Üsküdar Belediye Meclisi’nin "Üsküdar İçkili Yerler Krokisi" ile ilgili kararına ilişkin sorularını yanıtladı. 
     Kararın İstanbul Büyükşehir Belediyesi’ne geldiğini dile getiren Topbaş, "Henüz bana gelmedi. İlgili birimlerden geçtikten sonra Meclis’e havale için bana gelir. Ben de onu zaten geriye iade edeceğim" dedi. 
     Bunun ne zaman gerçekleşeceği sorulan Topbaş, "Biz aman şu dosyayı hızlandırın demeyiz. Bugün, yarın gelir tahmin ederim" dedi. 
     Topbaş, var olan işletme ruhsatlarına dokunulmadığını, yerel yönetimlere verilen yetkiyle kent içindeki eğlence ağırlıklı yerlerin belirlendiğini dile getirerek, "Bu belirlemeyi yaparken bir komisyon oluşturacağız. Bu komisyon sektöre ait Oda’yı da davet ederek, İstanbul için doğru düzgün bir şekli düzenleme yapacağız" diye konuştu. 
     "Üsküdar’ın kararı geri gittikten sonra tekrar benzer bir karar çıkabilir mi " sorusu üzerine de Topbaş, "Gelmez. Söylediğimiz tarzda bir değişim sürecine girmesi gerekiyor. Bunun rotası bu. 
     Aslında daha önce Üsküdar Kaymakamlığı’nın yaptığı çalışmayı aynen göndermişler. Onu Meclis’ten geçirmişler" dedi. 
     
</TEXT>
</DOC>
