<DOC>
<DOCNO> 406571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/siyaset/siy01.html </URL>
<DATE> 2005/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Eleştiri yapanları tehdit etmek yanlış' 
</HEADLINE>
<TEXT>


Demirel, Erdoğan'ı eleştirerek, "Her söyleneni mahkemeye götürerek nereye varırsınız Pamuk ve Aşkın'da yargıya karışmayan mı kaldı " dedi 

ANKARA Milliyet 


9. Cumhurbaşkanı Süleyman Demirel, TÜSİAD - Başbakan gerginliğinde, Erdoğan'ı eleştirdi. Demirel, "Pamuk ve Aşkın davalarında yargıya karışmayan mı kaldı Bir defa da TÜSİAD karışmış, arkasından da Başbakan karışmış, ilave olmuş onlar" dedi. 
CNN Türk'te dün "Ankara Kulisi" programına katılan Demirel, TÜSİAD Yüksek İstişare Konseyi Başkanı Mustafa Koç'un, Rektör Prof. Yücel Aşkın'a sahip çıkan konuşmasını Erdoğan'ın, "Yargıya müdahale ediliyor" diye ihbarda bulunmasını eleştirdi. Demirel, "Eğer TÜSİAD'ın söylediği şeylerde cevap verilmesi lazım gelen bir şey varsa cevabını ver. Her söyleneni mahkemeye götürerek nereye varırsınız. Sizi eleştirenleri mahkemeyle tehdit etmeye kalkmayın, yanlış olur" diye konuştu. 
Demirel, "Başbakan da yargıya müdahale etmiş olmadı mı " sorusuna da, şu yanıtı verdi 
"Deveye 'Boynun neden eğri ' diye sormuşlar. Deve de, 'Nerem doğru ki' demiş. Gerek Pamuk davasında, gerekse Aşkın davasında yargıya karışmayan mı kaldı Yani bir defa da TÜSİAD karışmış, arkasından da Başbakan karışmış, ilave olmuş onlar. Bir defa da o karışsa ne olur, demiyorum. Bu davalarda bir kamuoyu oluşuyor ve bunlar kararını zaten vermiş oluyor. H kim de, bu kamuoyunun tesiri altında kalıyor." 
"Kanunlara uygunluğun hukuka, vicdanlara uygunluk anlamına gelmediğini" vurgulayan Demirel, "Kanunlar, anayasa bir ülkeyi hukuk devleti yapmaz, sadece kanun devleti yapar. Kanunlar ile halkın vicdanı arasında bir mutabakat varsa o zaman hukuk devleti olunur" dedi. 
AKP'nin Mayıs 2007'de yapılacak cumhurbaşkanlığı seçiminin peşini bırakmayacağını dile getiren Demirel, AKP'yi birinci parti gösteren anket sonuçlarını, "Şimdiden seçim kazanırız demek hayaldir" diye değerlendirdi. 
28 Şubat sürecinin "askeri müdahale" olarak değerlendirilmesine karşı çıkan Demirel, "Asker, MGK'ya getirdi meselesini. Mesele MGK zemininde halloldu" diye konuştu. 


</TEXT>
</DOC>
