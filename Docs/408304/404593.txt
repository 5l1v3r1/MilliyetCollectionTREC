<DOC>
<DOCNO> 404593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/siyaset/siy01.html </URL>
<DATE> 2005/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim 4 yılda bir yapılsın 
</HEADLINE>
<TEXT>



ŞEB-İ ARUS törenleri için gittiği Konya'da hükümetin yolsuzluklara bulaştığını, seçimden kaçtığını öne süren CHP lideri Baykal, "Milletin getirmiş olması, yeniden gitmemesi için gerekçe değil. Dünyanın her yerinde 4 yılda bir milletin önüne gidilmektedir" dedi. Anayasada seçimlerin 5 yılda bir yapılmasının öngörüldüğünü ancak bunun doğru olmadığını belirten Baykal şunları söyledi "4 yıl Türkiye'de halkın yaptığı tercihi yeniden değerlendirmesi için makul süre." 

Lagendijk'e tepki 
Bu arada, AB-Türkiye Karma Parlamento Komisyonu Eşbaşkanı Lagendijk'in "TSK ve CHP"yle ilgili açıklamalarına CHP'li Onur Öymen tepki gösterdi. Öymen, Türkiye'ye karşı bölücü çevrelerin etkisinde kaldığını, tarafsızlığı terk ettiğini iddia ettiği Lagendijk'in "TSK'nın terör örgütüne karşı yaptığı mücadeleyi haksız görmesinin ve PKK'yı haklı bulan tavır içine girmesinin hezeyan örneği olduğunu" ifade etti. Öymen, Lagendijk'in, "CHP'yi demokrasi karşıtı kuruluş gibi gösterme çabalarının akla, izaha ve sağduyuya aykırı olduğunu" da belirtti. 




</TEXT>
</DOC>
