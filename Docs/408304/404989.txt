<DOC>
<DOCNO> 404989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sondun34.html </URL>
<DATE> 2005/12/20/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Saddam yarınki duruşmaya çıkacak 
</HEADLINE>
<TEXT>

     Irak'ın devrik devlet başkanı Saddam Hüseyin'in, yargıçlara ''cehenneme gidin'' diyerek bir önceki duruşmayı protesto etmesinden sonra, yarınki duruşmaya katılacağı bildirildi. 
     Saddam'ın bundan sonraki duruşmalara da katılmayacağı iddiaları üzerine, avukatlarından Hamis El Ubeydi, Reuters'e yaptığı açıklamada, müvekkilinin, bir sorun çıkmadığı takdirde yarın sabah mahkemede olacağını söyledi. 
     Mahkeme yetkilileri ve bir savcı da Saddam'ın, 19 Ekim'de başlayan duruşmaların 6'ıncısına katılmasını beklediklerini belirttiler. 
     Adının açıklanmasını istemeyen savcı, yarınki duruşmada 4 ya da 5 tanığın dinlenmesinin beklendiğini kaydetti. 
     Saddam, tutukluluk şartlarının kötü olmasından şikayetçi olduktan sonra, 7 yardımcısıyla Duceil katliamından yargılandığı davanın 7 Aralık'ta yapılan duruşmasına katılmamıştı. Saddam, bundan bir önceki duruşmada, mahkemeden ayrılırken yargıçlara ''cehenneme gidin'' diye bağırmıştı. 
     Başyargıç Rizgar Muhammed Emin, devrik liderin katılmadığı duruşmada tanıkların dinlenmesinden sonra, davanın görülmesine 21 Aralık'ta devam edilmesini kararlaştırmıştı. 
     Duruşmalarda, Saddam dönemindeki işkencelere ve ihlallere tanık olan 8 kişi dinlenmişti. 
     Yarınki duruşmadan sonra davaya, gelecek ocak ayına kadar ara verilmesi bekleniyor. 
     
</TEXT>
</DOC>
