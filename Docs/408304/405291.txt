<DOC>
<DOCNO> 405291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sondun30.html </URL>
<DATE> 2005/12/21/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Stern CIA uçuşları yasal değildi 
</HEADLINE>
<TEXT>

     Alman Stern dergisi, hukuk uzmanlarının, Amerikan Merkezi Haberalma Teşkilatı'nın CIA terör zanlılarıyla Almanya'ya düzenledikleri yaklaşık 400 uçuşun yasal olmadığı görüşünde olduklarını yazdı. 
     Derginin haberinde, Amerikalı ajanların uçtukları özel havayolu şirketlerinin, ticari amaçlı uçuşlar düzenledikleri için Federal Havacılık Dairesi'nden izin almaları gerektiği, ancak bunu yapmadıkları belirtildi. Bu iznin alınmamasının 25 bin avroya kadar cezası olduğu kaydedildi. 
     Federal Ulaştırma Bakanlığı sözcüsü Dirk Inger ise dergiye yaptığı açıklamada, ''Uçuşlar ticari amaçlı olarak gösterilmemiş. Bu nedenle bildirilmeleri zorunlu değildi'' ifadesini kullandı. 
     Havacılık uzmanı Prof. Ronald Schmid, bu açıklamayı ''kötü bir şaka'' olarak nitelendirerek, bu tür açıklamalarla hiçbir uçuş için izne gerek olmadığının gösterilebileceğini söyledi. 
     Berlinli hukuk profesörü Elmar Giemulla da dergiye yaptığı açıklamada, ''Alman hükümeti ABD'ye, yasaların ihlal edildiğini bildirmeli ve gelecekte kurallara uyulması konusunda ısrarcı olmalı'' dedi. 
     
</TEXT>
</DOC>
