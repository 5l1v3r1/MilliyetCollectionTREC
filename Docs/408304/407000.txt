<DOC>
<DOCNO> 407000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/soneko29.html </URL>
<DATE> 2005/12/27/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
'Bakkal Amca'nın tüm umudu, Sanayi Bakanı Coşkun... 
</HEADLINE>
<TEXT>

     Sanayi ve Ticaret Bakanı Ali Coşkun, ''büyük mağazalar'' olarak adlandırdığı ''Hiper ve Gros Market Yasası''nın 30 Aralık günü son şeklini aldıktan sonra, Ocak ayının başlarında Başbakanlığa sunulmuş olacağını söyledi. 
     Bakan Coşkun, Türkiye Bakkallar ve Bayiler Federasyonu'nun bugün yapılan olağan kongresine katıldı. 
     Coşkun, konuşmasının başında bakkalları Türk kültüründe ''Eli Öpülecek İnsanlar'' olarak gördüğünü, bu kişilerin evin mahremiyetinin bile paylaşılan insanlar olduklarının herkesin dimağında yer aldığını ifade ederek, ''Mahallenin bakkal amcalarını'' kimsenin unutamayacağını söyledi. 
     Türkiye'nin geçmişte ekonomik depremler yaşadığını, bu depremlerin ülkede bir rant sınıfı tesis ettiğini, rant sınıfından reel ekonomiye geçişin ise hiç de kolay olmadığını belirten Bakan, sağlanan siyasi ve ekonomik istikrar sayesinde enflasyonun tek rakamlı oranlara indiğini hatırlattı. 
     ''Sorunlar bitti mi '' diye soran Bakan Coşkun, elbette sorunların bitmediğini ama pek çok ekonomik konuda başarılar elde edildiğini vurguladığı konuşmasında, bütçe kalemleri hakkında bilgi verdi. 
     Bakanlık olarak icraatlarına ilişkin örnekler de veren Coşkun, 2007 yılında 200 bin KOBİ'nin gözden geçirilme imkanına kavuşacağını, 901 ilçe ve ilde tüketici hakem heyetleri oluşturduklarını, Hiper ve Gros Market Yasası'nın ise yeniden hazırlandığını bildirdi. 
     ''İngiltere, Japonya, ABD gibi ülkelerin bu konudaki yasalarını inceledik, ilgili kurum ve kuruluşlardan görüşler aldık'' diyen Bakan, yasaya son şeklinin verilmek üzere olduğunu kaydederek, ''30 Aralık'ta son şekli verilerek, en geç Ocak ayının başlarında Başbakanlığa sunmuş olacağız. Oradan da inşallah Yasa, Meclise gelecek''dedi. 
     
     EN BÜYÜK MARKET MİGROS 
     Yasanın, büyük marketlerin nerelerde kurulacağından, çalışma saatlerine kadar pek çok alanda yeni düzenlemeler getirdiğine işaret eden Bakan Coşkun, bakkallara hitaben ''Daha sert tedbirler isteyebilirsiniz. Ancak, yasayı AB ile ekonomik anlamdaki anlaşmalara ters düşmeyecek şekilde hazırladık. Her şey yasayla başlar, ancak önemli olan uygulamadır. Bu şekilde en doğruyu bulmaya çalışacağız.'' Büyük mağazaların mahalle aralarına kadar girmeye başladığını belirten Bakan, bu mağazaların kaidelere de uymaları gerektiğini anlattı. Büyük marketlerin yurt düzeyindeki pazar paylarından örnekler veren Coşkun, yüzde 4.4 ve 863 tane mağaza ile en büyük payın Migros'ta olduğunu, Metro, Yimpaş ve Bim'nde diğer büyük zinciri oluşturduğu kaydetti. Bütün bunlara rağmen, Coşkun, hala pazarın yüzde 84.9'unun esnafa ait olduğunu sözlerine ekledi. 
     
     SAYENİZDE ARTIK... 
     Bakkallar ve Bayiler Federasyonu Başkanı Bendevi Palandöken de Türkiye'de büyük marketlerin bir bakkal dükkanından daha kolay açıldığını ve hizmet verdiğini söyledi. Hiper ve Gros Market Yasası'nı çok önemsediklerini belirten Palandöken, Sanayi ve Ticaret Bakanı Ali Coşkun'a hitaben, ''Sizin sayenizde artık rahat nefes alırız diye düşündük. Lütfen dertlerimizi sayın Başbakana iletin'' dedi. 
     Palandöken, esnafın zor durumda olduğuna işaret ederek, hükümetten ilgi beklediklerini sözlerine ekledi. 
     
</TEXT>
</DOC>
