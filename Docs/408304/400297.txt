<DOC>
<DOCNO> 400297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/son/sontur05.html </URL>
<DATE> 2005/12/03/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Kibrit kutusuna yapıştırılan fotoğraflarla kayıp arama 
</HEADLINE>
<TEXT>

     Yakınlarını Kaybetmiş Aileler Derneği YAKAD , üzerine kayıp kişilerin fotoğrafları yapıştırılan 10 bin kibrit kutusunu tüm Türkiye'de dağıtmaya çalışıyor. 
     ''Umut Otobüsü'' ve benzeri faaliyetlerle kurulduğu 1994 yılından itibaren yakınlarını kaybeden kişilere yardım etmeye çalışan ve bu süreçte 850 kişinin bulunmasını sağlayan YAKAD, bu kez umudu kibrit kutusuna işledi. YAKAD üyeleri, kaybolan yakınlarını, onların fotoğraflarını kibrit kutularının üzerlerine yapıştırarak aramaya başladı. 
     Dernek Başkanı Zafer Özbilici, ilk etapta 10 bin tane hazırlanan kibrit kutularının bir yüzüne kayıp 2 kişinin fotoğrafını, diğer yüzüne de ''Ateş düştüğü yeri yakar, bu insanlar kayıp'' ifadesi ile başvurulacak numaraların yazılı olduğu bilgileri yapıştırdıklarını anlattı. 
     Kibrit kutularını tüm Türkiye'ye dağıtmaya çalıştıklarını belirten Özbilici, ''Bu kibritlerin, yakınlarını kaybedenlerin içine düştükleri karanlığı aydınlatmasını umuyorum'' dedi. 
     Kayıplar olgusuna uzak olan toplumu kayıp insanlar konusunda bilgilendirmeye çalıştıklarını ifade eden Özbilici, şunları söyledi 
     ''Aslında herkes potansiyel bir kayıp yakını. Bu kötü piyangonun kime vuracağı belli olmuyor. İstanbul'da her yıl ortalama 2 bin insan kayboluyor. Kibrit kutularına bakan insanlar, bu konu üzerinde bir şekilde düşünecekler. Belki daha duyarlı olacaklar. Belki çocuklarının evden kaçmasına neden olacak davranışlardan kaçınacaklar. Bu kibrit kutuları birilerinin bulunmasına yardımcı olmasa bile birilerinin kaybolmasını engelleyecek.'' Kibrit kutularından milyonlarca yapıp dağıtmayı planladıklarını, ancak imkanlarının da kısıtlı olduğunu belirten Özbilici, ''Bize para vermesinler, kibrit versinler yeter'' diye konuştu. 
     Özbilici, toplumun bu konuda daha duyarlı olmasını beklediklerini sözlerine ekledi. 
     
</TEXT>
</DOC>
