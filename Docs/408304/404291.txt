<DOC>
<DOCNO> 404291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/soneko19.html </URL>
<DATE> 2005/12/17/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Sakarya, Hyundai yetkililerinin dikkatini çekmek istiyor... 
</HEADLINE>
<TEXT>

     Sakarya Valisi Nuri Okutan, Hyundai otomotiv şirketinin Türkiye'de açmayı düşündüğü fabrikanın yeri konusunda Sakarya'nın eşsiz bir konuma sahip olduğunu belirtti. 
     Vali Okutan, Türk Metal Sendikası Sakarya Şubesi'ni ziyaretinde, Huyndai otomotiv şirketinin Türkiye'de açmayı planladığı ikinci fabrikayla ilgili gelişmelerin hükümet tarafından değerlendirildiğini kaydetti. 
     Bir gazetecinin ''Huyndai yetkililerinin sizden herhangi bir arsa talebi oldu mu '' sorusunu yanıtlayan Okutan, şöyle konuştu 
     ''Başbakan Recep Tayyip Erdoğan, bu konu hakkındaki görevi Sanayi Bakanı Ali Coşkun'a verdi. Biz de kendisiyle görüştük. Yakın bir zamanda bu konuyu yerinde tespit ederek, açıklığa kavuşturmak istediklerini belirtti. 
     Ancak bu konuda farklı gelişmeler oluyor. Fabrikanın Çek Cumhuriyeti'ne kurulması da gündemde. Eğer fabrika Türkiye'de kalırsa çeşitli alternatifler olacak. Bunlardan birisi de Sakarya. Diğer illerin sunduğu olanakları biz de sunarız ancak Sakarya, üretim ve pazarlama konusunda eşsiz bir stratejik konuma sahip. Şirket yetkililerinin bunu fark etmesi gerekiyor. Kendileriyle gerekli kontakları kurduk ve ilimize davet ettik. Yakın zamanda farklı gelişmeler olabilir.'' 
     
     KARASU LİMANI... 
     Otomobil sektörü ve ağır sanayi konularında Sakarya'nın bölgedeki birçok ile göre avantajları bulunduğunu savunan Okutan, sözlerini şöyle sürdü 
     ''Otomobil sektörünü destekleyecek olan yan sanayi ürünleri ve yedek parça bölgemizdeki illerde üretilmekte. Önümüzdeki yıllarda Karasu Limanı'nın da açılmasıyla birlikte bölgemizdeki ağır sanayinde hammadde nakliyatı büyük bir rahatlığa kavuşacak. Özellikle kalifiye iş gücünde bölgemizde büyük bir potansiyel bulunuyor. Ulusal ve uluslararası pazarlamada ilimizin önemli bir coğrafi konuma sahip olduğuna inanıyoruz. Bunun en önemli örneği Toyota otomobil fabrikasıdır. İlimiz Bursa, Ankara ve İstanbul gibi ekonomik anlamda büyük güce sahip illerin yol güzergahlarında bulunuyor. Dolayısıyla burada üretilecek olan ürünü ulusal pazara sunmak için Sakarya eşsiz bir konumda. Üstelik bölgemizdeki yatırım yapmak isteyen sanayiciler için çok çeşitli arsa seçenekleri buluyor. Enerji ve çevreyle ilgili de hiçbir sorunumuz yok.'' 
     
</TEXT>
</DOC>
