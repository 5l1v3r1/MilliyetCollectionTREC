<DOC>
<DOCNO> 400536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/sonyas02.html </URL>
<DATE> 2005/12/04/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Dünyanın en zengin kadınlarından Torun Onassis evlendi 
</HEADLINE>
<TEXT>

     Yunanlı armatör Aristotle Onassis'in torunu ve varisi Athina Roussel Onassis, Brezilyalı binici Alvaro Afonso de Miranda ile evlendi. 
     Dedesinden kalan mirasla dünyanın en zengin kadınları arasına giren 20 yaşındaki Onassis ile daha önce bir evlilik yapmış olan 32 yaşındaki Afonso de Miranda'nın düğün töreni, dün, Brezilya'nın Sao Paulo kentinde, geniş bir arazi içindeki Maria Luiza and Oscar Americano Vakfı'nda yapıldı. 
     Gizlilik sözü veren organizatörler, törenle ilgili ayrıntıları açıklamamasına rağmen, yerel basının törenden önce elde ettiği bilgilere göre, davetiyesi bulunmayanların katılamadığı törende 400 dolayında özel güvenlik görevlisi, konukları korumak ve basını uzak tutmakla görevlendirildi. 
     Törene katılmadan önce dedektörlerden geçerek, cep telefonlarını ve fotoğraf makinaları bırakan konuklar, araçlarını park ettikleri yerden tören yerine başka lüks araçlarla taşındı. Damadın bir sigorta şirketinin sahibi olan babası Ricardo Miranda'nın, IstoE Dinheiro dergisine yaptığı açıklamada, Onassis'in İtalyan moda tasarımcısı Valentino'nun imzasını taşıyan bir gelinlik giyeceğini söylediği kaydedildi. 
     Dergi, 2002 yılında Belçika'daki bir binicilik tesisinde tanışan çiftin, konuklardan hediye yerine 5 yaşın altındaki çocukların kaldığı bir çocuk esirgeme kurumuna bağışta bulunmalarını istediğini de yazdı. 
     Veja dergisi de çiftin, daha önce, mal varlıklarını korumak amacıyla evlilik öncesi anlaşma imzaladıklarını belirtti. 
     
</TEXT>
</DOC>
