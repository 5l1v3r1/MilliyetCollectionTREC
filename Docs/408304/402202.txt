<DOC>
<DOCNO> 402202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/ekonomi/eko03.html </URL>
<DATE> 2005/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Stuart Online reklam pazarı avantajlarla dolu 
</HEADLINE>
<TEXT>


İnteraktif Reklam Bürosu CEO'su Stuart, 'Tüketici bilgiyi parmaklarının ucunda istiyor. Bunu da ancak internet verebilir. Şirketler bunu dikkate alırlarsa pazar paylarını büyütür' dedi 

MURAT ÖĞÜTÇEN 

İnteraktif Reklam Bürosu Interactive Advertising Bureau - IAB Başkanı ve CEO'su Greg Stuart, Türkiye'de internet reklamcılığı pazarının tahminlere göre yüzde 50 büyüdüğünü ve bu oranın etkileyici olduğu belirtti. 
Stuart, dünya ölçeğinde bakıldığında da online pazarın, toplam reklam pazarının üzerinde bir büyüme oranına sahip olduğunu söyledi. 

Online pazar büyük şans 
Medyanet'in daveti üzerine Türkiye'ye gelen ve Pazarlama Konferansı'na katılan Greg Stuart, ABD'de toplam pazarın yüzde 5-6 arasında büyüdüğünü, buna karşın online pazarındaki büyümenin yüzde 30 olduğunu belirtti. 
Greg Stuart, Türkiye'de kentsel internet penetrasyonunun kullanım yüzdesi yüzde 19 olduğunu ve bu oranın hızla büyümesi için her türlü nedenin bulunduğunu ifade etti. Tüketicinin her türlü bilgiyi parmaklarının ucunda 24 saat boyunca istediğini ve bu hizmeti de ancak internetin verebileceğini belirten Stuart, bilgisayar sahibi olmanın kolaylaşmasının da bu süreci desteklediğini söyledi. 
İnternet reklam pazarının bu yıl 16 ila 17 milyar dolara çıkmasını tahmin ettiklerini belirten Stuart, "Araştırmalar sonucunda geldiğimiz nokta, reklam verenlerin önünde büyük bir şans olduğu yolundadır" dedi. 
Reklam verenlerin, şu andaki değişiklik ortamının getirdiği olanakları çok iyi değerlendirdiklerini düşünmediğini ifade eden Stuart, şunları söyledi "Eğer internet reklamcılığının, önlerine sunduğu fırsatlar üzerine yatırım yaparlarsa pazar paylarının nasıl artacağını farkedeceklerdir. Reklam verene öğüdüm online reklamcılığı, rekabetçi bir fırsat olarak görmeleridir." 
Online pazarın maliyeti en düşük, etkinliği en yüksek alan olduğunu belirten Stuart, "Şirketler böyle yaparlarsa pazar paylarını büyütebilirler. Bunun için hızlı davranmak gerek" dedi. 

Gazeteler internet kıskacında İnternet ile gazeteler arasındaki rekabete de değinen Stuart, gazetelerin önümüzdeki dönemde ciddi rekabetin içinde olacaklarını belirtti. ABD'de gazetelerin en iyi olduğu alanın yerel reklamcılık olduğunu, fakat artık bunun değiştiğini ifade eden Stuart, internetin yerel reklamcılığı gazetelerden çok daha iyi taşıyacağına inandığını söyledi. Stuart, ABD'de reklam gelirlerinin yüzde 70'inin seri ilandan geldiğini ve seri ilanların da internete yöneldiğini belirtti. 


</TEXT>
</DOC>
