<DOC>
<DOCNO> 405144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sontur29.html </URL>
<DATE> 2005/12/20/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Stüdyoyu basan taraftarlar hakkında tutuklama kararı çıktı 
</HEADLINE>
<TEXT>

     İzmir’de, Ege TV’de canlı yayınlanan spor programı sırasında stüdyoya girerek dekora zarar verdikleri iddiasıyla daha önce yakalanan ve serbest kalan zanlılardan 4’ü hakkında, "gıyabi tutuklama" kararı çıktı. Zanlılardan biri, polis tarafından yakalandı. 
     Alınan bilgiye göre, Ege TV’de canlı yayın sırasında televizyon stüdyosunu bastıkları iddiasıyla gözaltına alınan 8 zanlının, sevk edildikleri nöbetçi mahkemece "tutuksuz yargılanmak üzere serbest bırakılmaları"na savcılık itiraz etti. 
     Nöbetçi üst mahkeme olan 5. Ağır Ceza Mahkemesi Hakimliği, itirazı değerlendirerek, televizyondan gelen kayıtlı görüntüleri ve tarafların alınan ifadelerini inceledikten sonra, H.G, M.E.Y, E.D. ve M.Ş. 
     hakkında "gıyabi tutuklama kararı" çıkardı. 
     Mahkemenin kararı üzerine, Asayiş Şube Müdürlüğü ekipleri, H.G’yi, Çiğli’de yakaladı. Haklarında gıyabi tutuklama kararı çıkan diğer zanlıların yakalanmasına çalışıldığı bildirildi. 
     Savcılığın, 8 zanlıdan daha sonra, grubun elebaşısı olduğu iddiasıyla yakalanarak adliyeye sevk edilen A.T’nin de tutuksuz yargılanması kararına itiraz ettiği, bu itirazı değerlendiren Nöbetçi Asliye Ceza Mahkemesi Hakimliği’nin, "tutuklamaya" gerek görmediği öğrenildi. 
     
     OLAY 
     Ege TV’de, 10 gün önce, canlı yayınlanan "Futbol Dosyası" program sırasında, güvenliği aşarak stüdyoya giren ve Karşıyaka taraftarı oldukları ileri sürülen bir grup, tezahürat yapıp, dekora zarar vererek bardakları kırdıktan sonra stüdyodan ayrılmıştı. 
     Olayla ilgili operasyon başlatan ekipler, stüdyo basma olayına karıştıkları belirlenen M.E.Y, M.Ş, F.H, D.E, H.G, M.K, D.Ç. ve C.V. 
     gözaltına almış, 8 kişi, savcılık tarafından tutuklanmaları talebiyle gönderildikleri mahkemece tutuksuz yargılanmak üzere serbest bırakılmıştı. Stüdyoya giren grubun elebaşı olduğu iddia edilen ve daha sonra yakalanan A.T. de savcılık tarafından tutuklanması talebiyle sevk edildiği mahkemece serbest bırakılmıştı. 
     
</TEXT>
</DOC>
