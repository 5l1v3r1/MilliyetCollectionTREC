<DOC>
<DOCNO> 405873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/spor/spo01.html </URL>
<DATE> 2005/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Müthiş operasyon 
</HEADLINE>
<TEXT>


Beşiktaş Kulübü Başkanı Yıldırım Demirören, Ersen Martin ile Gökhan Zan'ın takası konusunda Ankaraspor Başkanı Hilmi Gökçınar'la masaya oturdu. Taraflar prensipte anlaşma sağladı 

İLHAN GÜLER 


Siyah - beyazlılar, transferde ilk bombasını patlatmaya hazırlanıyor. Uzun süredir Başkent ekibinin golcüsü Ersen Martin ile ilgilenen Beşiktaş, bu transferi bitirme aşamasına geldi. 
Başkan Yıldırım Demirören, Antalya'daki açılış öncesi dün sabah Başkent'te Ankaraspor Başkanı Hilmi Gökçınar ile bir araya gelerek, pazarlık masasına oturdu. Demirören, Gökhan Zan'ı isteyen Gökçınar'dan takas olarak Ersen Martin'i talep etti. Yıldırım bu transferin gerçeklemesi için bir miktarda para ödemeyi kabul etti. 
Ankaraspor Onursal Başkanı Melih Gökçek'in de onay vermesi durumunda bu operasyonun mutlu sonla noktalanacağı bildirildi. Tatil için Almanya'da bulunan Ersen Martin, gelişmeleri doğrularken, "Ankara'da mutluyum ancak Beşiktaş gibi bir kulüpte oynamak bana onur verir. İlk göz ağrıma döneceğime inanıyorum" dedi. 

Demirören'den Antalya'da açılış 

Kartal'ın 9. mağazası olan Antalya Beşiktaş Store'un açılışını Başkan Yıldırım Demirören yaptı. Sportif A.Ş. Başkanı Murat Ürünsak, yönetim kurulu üyeleri Sinan Vardar ve Bülent Erinç'in de katıldığı açılışa taraftarlar da büyük ilgi gösterdi. Demirören, basın mensuplarının Fenerbahçe - İlhan Cavcav çekişmesi ve Sinan Koç ile ilgili soruları karşısında sinirlenip, "Konuşmak istemiyorum. H l neden mikrofon uzatıyorsunuz " diye konuştu. 

Orman bombaladı 

Muhalefet lideri, yönetime yüklendi, "Transfer manavdan karpuz almaya benzemez. Ali Şen'i taklit ediyorlar" dedi 

Perpa Beşiktaşlılar Derneği'nin düzenlediği panele katılan eski başkan adaylarından Fikret Orman, Beşiktaş yönetimini sert bir dille eleştirdi. 
Orman, "Defalarca uyarmamıza rağmen hep yanlış işler yaptılar. Transfer yapmak manavdan karpuz almaya benzemez. Sezon başında 8 oyuncu aldılar, şimdi 6'sını satmaya çalışıyorlar. Devre arasında takviyeye ihtiyaç yok. Nasılsa hedef kalmadı. Şimdiden önümüzdeki sezon için plan yapılmalı" diye konuştu. 
Yönetimin izlediği politikaya ve Kıvanç Oktay'a da taşlamada bulunan Fikret Orman, şöyle devam etti "Aziz Yıldırım, efsane başkanımız Süleyman Seba'yı örnek alıyor. Bizim yönetim de Ali Şen'i taklit etmeye çalışıyor. Futbol Şube Sorumlusu olmasına karşıyım. Ne iş yaptığını çözemedim. Her gün Ümraniye'de , taktik mi veriyor, idman mı yapıyor Zamanla futbolcular onunla arkadaş gibi olur ve hocayı kötülemeye başlar. Bence Rıza'nın gönderilme sebebi budur." 

Bosque'de mutlu son 

Beşiktaş'ta sezonu tamamlamadan sözleşmesi feshedilen Vicente del Bosque ile yönetim kurulu arasında bir süre devam eden tazminat krizi tatlıya bağlandı. Siyah - beyazlı kulüpten ayrıldıktan sonra 1.8 milyon Euro alacağı nedeniyle UEFA'ya giden ünlü İspanyol hocayla bir süredir yapılan gizli görüşmeler sonunda anlaşma sağlandı. Yönetimin 1 milyon Euro'luk tazminat teklifine Del Bosque'nin olumlu yanıt vererek, UEFA'daki davasını geri çektiği öğrenildi. 

Nihat'tan hüzünlü veda 

İspanyol basını, Real Sociedad'ın Cadiz'i 2-0 yenerek, Spartak Moskova'ya transferine kesin gözüyle bakılan Nihat'ı galibiyetle uğurladığını yazdı. Diariovasco, " Nihat kal pankartı bile yoktu. Anoeta, büyük idolünü soğuk uğurladı" diye yazdı. Nihat'ın çıkarken başını öne eğerek, taraftarları alkışlaması da "hüzünlü veda" olarak yorumlandı. Sociedad'ın 2 milyon Euro bonservise Nihat'ı satmaya razı olduğu bildirildi. Beşiktaş ise, bonservisin ancak 5 milyon dolar üzerinde olması halinde pay alabilecek. 

Ailton devrimi 

Yeni alınacak oyuncuların kiralanması tercihinin temelinde Ailton olayının yattığı bildirildi. Ailton'da yaşanan hayal kırıklığı nedeniyle yönetim yabancı transferinde önce kiralık, daha sonra da beğenilmesi halinde sözleşme formülü üzerinde durma kararı aldı. İcra Kurulu toplantısında yöneticiler, "Ailton'a büyük umut bağladık, büyük para verdik. Ancak bize yarardan çok zararı oldu. Bundan böyle ara transferde hiçbir yabancıyı tapusuyla almayalım" görüşünü savundular. 


</TEXT>
</DOC>
