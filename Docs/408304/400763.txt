<DOC>
<DOCNO> 400763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sonspo27.html </URL>
<DATE> 2005/12/05/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Köln'ün hocası Alpay'ın mimikleri şiddet eğilimli olduğunu gösteriyor 
</HEADLINE>
<TEXT>

     Milli futbolcu Alpay Özalan'ın oynadığı FC Köln takımının teknik direktörü Uwe Rapolder, Alpay'ın jest ve mimiklerinin, kendisinin şiddet eğilimli olduğunu gösterdiğini söyledi. 
     Rapolder, Kölner Express gazetesine yaptığı açıklamada, ''Alpay'ın jest ve mimikleri şiddet eğilimli olduğunu gösteriyor'' dedi. 
     Alpay'ın neden olduğu olayların bir futbolcu tarafından belki bir kez yapılabileceğini, ancak her zaman yapılamayacağını belirten Rapolder, ''Bu, takım ruhuna aykırı bir davranıştır. Türkiye'nin Dünya Şampiyonası'ndan elenmesi Alpay'ın moralini bozdu'' diye konuştu. 
     Kulüp menajeri Anreas Rettig ise Alpay'ın takımdan kovulmadığını, ancak kendisine iş hukuku gereği bazı yaptırımlar uygulayacaklarını söyledi. 
     Alpay'ın dün idmana katılmadığı, kendisi ile röportaj yapmak isteyen RTL televizyonu muhabirini itelediği ve muhabirin parmağının Alpay'ın otomobilinin kapısına sıkıştığı bildirildi. 
     Hamburger SV'li oyuncu Daniel van Buyten ise aynı gazeteye yaptığı açıklamada, Alpay'ın devre arasında, daha sonra dirsek attığı Guy Demel'i soyunma kabininin girişinde beklediği ve kafasına vurarak hakaret ettiğini ileri sürdü. 
     Bild gazetesi, Alpay'ın 6 ila 8 maçta oynamama cezası almasının, FC Köln formasını bir daha hiçbir zaman giymemesinin de mümkün olduğunu yazdı. 
     Alpay, Bild'e yaptığı açıklamada, ''Kalbimle oynuyorum. Onun için bir Rambo'yum'' dedi. 
     Almanya'nın başkenti Berlin'de yayınlanan B.Z gazetesi de Alman Futbol Federasyonu'nun DFB Alpay hakkında başlattığı soruşturma nedeniyle futbolcuya ağır bir ceza verilmesinin mümkün olduğunu bildirdi. 
     Spor dergisi Kicker'de, Alpay hakkında yayınlanan bir haberde, bu futbolcu hakkında medyada oluşturulan imajın gerçekleri tam olarak yansıtmadığı görüşüne yer verildi. 
     Alpay'ın FC Köln takımında sevilen bir kişi olduğu, Japon kulübü Urawa'daki eski teknik direktörü Guido Buchwald'ın da Alpay'ın örnek bir profesyonel olduğunu söylediği belirtildi. 
     Alpay'ın 1996 Avrupa Şampiyonası'nda gole giden Hırvat futbolcuyu faul ile durdurmadığı için ''Fair Play'' ödülü aldığı hatırlatılan haberde, bu hareketinden dolayı Türk medyası tarafından ''vatan haini'' olarak lanse edildiği ifade edildi. 
     Alpay'ın bu olaydan sonra ''takımı için her şeyi yapan'' bir kişiliğe büründüğü belirtilen haberde, Aston Villa takımında Alpay ile birlikte oynayan Thomas Hitzlsperger'in, Alpay'ın çok nazik ve anlayışlı birisi olduğunu söylediği kaydedildi. 
     Alpay'ın yeniden İngiltere'ye dönmek için FC Köln'den ayrılmayı planladığı şeklinde iddiaların bulunduğu, ancak Alpay'ın bu iddiaları reddettiği de bildirildi. 

     
</TEXT>
</DOC>
