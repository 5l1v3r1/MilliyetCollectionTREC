<DOC>
<DOCNO> 405712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sonsiy02.html </URL>
<DATE> 2005/12/22/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Unakıtan Bazı aklı evveller parlamentoya girmiş 
</HEADLINE>
<TEXT>

     ANKARA Milliyet 

Maliye Bakanı Kemal Unakıtan, devletin ticarete girmesini futbol maçında hakemin oyuna girerek gol atmasına benzetti. Unakıtan, "Bazı aklı evveller de 'yabancı yatırımcıya ne gerek var' diyor. Böyle düşünenleri hiç bir yere koymamak lazım ama bunlardan bazıları yanlışlıkla parlamentoya girmiş. Millet onlara para veriyor" dedi. 
     AKP Siyaset Okulu'nda ders veren Unakıtan, son üç yılda özelleştirmelerden 18.4 milyar dolar gelir elde edildiğini söyledi. Bazı işadamlarının kendisine gelerek 'Biz satamıyoruz, bizimkileri de siz satın' dediğini anlatan Unakıtan, bugüne kadar 85 şirket ve kamu kuruluşunun hisselerinin tamamını, 6 limanı ve 3 bin 412 gayrimenkulün varlık satışını ya da işletme hakkı devrini gerçekleştirdiklerini bildirdi. Bütçe dışı gelirlerin 32 milyar 748 milyon dolara ulaştığının altını çizen Unakıtan, şunları kaydetti 
     
     Baykal'a eleştiri 
     "Özelleştirme 20 senedir konuşuluyor. Özelleştirme siyasi iradedir. Devletin çarkları çok ağır dönüyor. Çok çaba sarfettik, bu iş üçüncü senemizde patladı. 'Dallas'ta işadamı Sami Ofer'le neden görüştün' diye soruyorlar. Oraya onunla görüşmeye gittim de ondan. Kimi bileğine güvenir parayı bastırısa mal onundur. Türkiye'de sermaye birikimi az. Yabancı sermayeye ihtiyacımız var. Bazı aklı evveller gelmiş bana 'yabancı yatırımcıya ne gerek var' diyor. Böyle düşünenleri hiçbir yere koymamak lazım ama bunlardan bazıları yanlışlıkla parlamentoya girmiş. Millet bir de onlara para veriyor. Çin bile yabancı yatırımcı gelsin diye bir günde işlemlerini tamamlıyor. Bir de komünist ülke burası. Bizim komünistlerde ne söylüyor. Alıp onları Çin'e göndereceksin. Deniz Baykal 'Seka kapanmasın' diyor. Oradaki makineler 1934'ten kalmış. Bunlar gelecek de Türkiye'yi kalkındıracaklar. Bu kafaları değiştirmeden çok zor." Unakıtan, 2007 hedefinin sorulması üzerine bakanlık koltuğuna oturduğunda hedeflerini söylediğini, hedef tutmayınca başarısız ilan edildiğini belirterek, "Hedef medef yok. Neyi iyi yaparsak başarı hanemize yazılır. Bakan olmayı yeni yeni öğreniyorum" dedi. 
     
</TEXT>
</DOC>
