<DOC>
<DOCNO> 401682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/soneko21.html </URL>
<DATE> 2005/12/08/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Vorking Marmara depreminindeki sigorta havuzuyla Türkiye şöhret yaptı 
</HEADLINE>
<TEXT>

     Dünya Bankası Türkiye Direktörü Andrew Vorkink, Türkiye'de Marmara depreminin ardından 2 milyon 400 bin poliçe ve 1 milyar Avro'luk reasürans kapsamı oluşturulduğunu belirterek, Türkiye'nin bu anlamda dünya çapında bir şöhrete kavuştuğunu söyledi. 
     Türkiye Sigorta ve Reasürans Şirketleri Birliği ile Dünya Bankası'nın işbirliğinde gerçekleştirilen ''Doğal Felaket Risklerine Karşı Sigorta ve Yeniden Sigortalama'' konulu konferansın açılışında konuşan Vorkink, son 12 ayda dünyanın tsunami, kasırgalar, deprem gibi çok büyük doğal afetler yaşadığını, bunların ülke ekonomileri üzerinde büyük olumsuzluklar yarattığını kaydetti. 
     Doğal afetlerde riskin çoğunun devletler ve kişiler tarafından karşılandığını vurgulayan Vorkink, likit azlığı nedeniyle ekonomik geri dönüşlerin geciktiğini ve devlet bütçelerinin sıkıntılar yaşayabildiğini bildirdi. 
     
     ''SİGORTA, TEDBİRLERİN BAŞINDA GELİYOR'' 
     Özellikle yoksulların, tasarrufların yeterli olmadığı zamanlarda, küçük felaketlerde bile insanların çok mağdur olabildiklerine dikkati çeken Vorkink, zararların asgariye indirilmesi için sigorta sisteminin geliştirilmesinin, alınabilecek tedbirlerin başında geldiğini dile getirdi. 
     Vorkink, felaketlerin etkilerini azaltmak için uluslararası eşgüdüm sağlanması ve kamu ile özel sektörün birlikte çalışması gerektiğini söyledi. 
     Marmara depreminde sigorta sisteminin toplam ekonomik kaybın yüzde 20'sini karşıladığını ifade eden Vorkink, bunun daha çok sanayi ve ticari kuruluşları kapsadığını, ancak konutların sigortalanmadığının görüldüğünü anlattı. 
     Vorkink, Marmara depreminin ardından bir sigorta havuzunun oluşturulduğunu hatırlatarak, ''2 milyon 400 bin poliçe, 1 milyar avroluk reasürans kapsamı oluşturuldu. Türkiye bu anlamda dünya çapında bir şöhrete kavuşmuştur. Türk hükümeti bu felaket havuzuna büyük destek vermiştir'' dedi. 
     
</TEXT>
</DOC>
