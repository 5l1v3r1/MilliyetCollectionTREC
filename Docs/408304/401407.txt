<DOC>
<DOCNO> 401407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sonsiy18.html </URL>
<DATE> 2005/12/07/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Belediyelerin performansları ölçüldü 
</HEADLINE>
<TEXT>

     İçişleri Bakanlığı Mahalli İdareler Genel Müdürlüğü, "Belediyeler Performans Ölçüm Projesi" kapsamında, 16 büyükşehir belediyesi dahil 129 belediyenin performanslarının 
     ölçülmesine yönelik çalışma yaptı. 
     Belediyelerin 2002, 2003 ve 2004 yıllarına ilişkin verileri toplanarak yapılan çalışmada, 16 büyükşehir belediyesi, 63 kritere göre değerlendirildi. 
     Çalışma sonucu, 2004 yılı verilerine göre, kişi başına düşen asfalt yol ortalamasında Adapazarı Büyükşehir Belediyesi ilk, Erzurum Büyükşehir Belediyesi ikinci sırada yer aldı. Bu belediyeleri Mersin, İstanbul ve Ankara büyükşehir belediyeleri izledi. 
     Eğitim, kültür ve halkla ilişkiler kriterine göre ise ilk sırayı Ankara Büyükşehir Belediyesi, ikinci sırayı da Diyarbakır Belediyesi aldı. İstanbul Büyükşehir Belediyesi ise 8. oldu. 
     Kamuya açık yeşil alanların kişi başına düşen metrekare oranına göre yapılan değerlendirmede de 8.38 metrekare ile Ankara Büyükşehir Belediyesi birinci oldu. İstanbul Büyükşehir Belediyesi’nin 3.55 metrekare ile 5. sırada yer aldığı değerlendirmede, İzmir Büyükşehir Belediyesi 1.99 metrekareyle 8. sırada yer aldı. 
     Sosyal yardım ve sağlık hizmetleri değerlendirmesinde ise Konya Büyükşehir Belediyesi ilk, Adapazarı Büyükşehir Belediyesi ikinci, Erzurum Büyükşehir Belediyesi üçüncü, Kayseri dördüncü, İstanbul Büyükşehir Belediyesi beşinci, Ankara Büyükşehir Belediyesi ise 6. 
     sırada yer aldı. 
     Otopark alanlarının bin kişiye göre oranlamasında ise Mersin Büyükşehir Belediyesi 1’inci, İzmir Büyükşehir Belediyesi 3’üncü, Ankara Büyükşehir Belediyesi 8’inci, İstanbul Büyükşehir Belediyesi ise 15’inci oldu. 
     Yönetim kriterinde ise Diyarbakır Büyükşehir Belediyesi ilk sırada, İstanbul Büyükşehir Belediyesi 8. sırada, Ankara Büyükşehir Belediyesi ise 15. sırada yer aldı. 
     
</TEXT>
</DOC>
