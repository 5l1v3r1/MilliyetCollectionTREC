<DOC>
<DOCNO> 401107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sonspo41.html </URL>
<DATE> 2005/12/06/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Serdar Bilgili, disiplin kuruluna verilmiyor 
</HEADLINE>
<TEXT>

     Beşiktaş Kulübü Yönetim Kurulu, bir televizyon programındaki açıklamaları nedeniyle eski başkan Serdar Bilgili'nin disiplin kuruluna verilmesi konusunda divan kurulunun yaptığı öneriyi, ''uygun olmayacağı'' düşüncesiyle kabul etmezken, Serdar Bilgili'yi de özür dilemeye davet etti. 
     Yönetim kurulunun bugünkü toplantısının ardından, kulübün resmi internet sitesinde yapılan açıklamada, divan kurulunun, Serdar Bilgili'nin disiplin kuruluna verilmesi yönündeki önerisinin yönetimde görüşüldüğü belirtilerek, ''Beşiktaş Kulübü'ne başkanlık yapmış bir kişinin disiplin kuruluna verilmesinin uygun olmayacağı düşüncesine varılmıştır, ancak Sayın Bilgili'nin, divan başkanlığı gibi Beşiktaş'ta saygı duyulan, değerli bir kurumun başkanlığını yapan Sayın Şeref Nasır ve divan kuruluna atfen NTV'de yaptığı konuşma ve suçlamalar kabul edilemez niteliktedir. Bu konuda Sayın Serdar Bilgili'nin özür dilemesi, kendisine ve Beşiktaşlı duruşuna yakışan bir erdem olacaktır'' denildi. 
     Bilgili'nin televizyonda söyledikleri ve kendi dönemiyle şimdiki yönetim dönemini kıyaslaması konusunda da açıklamalarda bulunan yönetim kurulu, şu görüşlere yer verdi 
     ''Göreve geldiğimizde, hiçbir zaman geçmiş yönetimleri ve eski başkanları suçlamayı ve onların icraatlarını küçük düşürmeyi etik bulmadık. Başkanlıktan istifa ettikten sonra uzun süre sessiz kalan Serdar Bilgili'nin, Beşiktaş Kulübü'nü, kendisini başarılı göstermek için, rakamları çarpıtarak ve kamuoyuna yanlış bilgiler vererek bu derece hırpalamasına ve kulübümüzün ticari itibarını zedelemesine anlam verememekteyiz.'' Serdar Bilgili'ye yanıt veren Beşiktaş Kulübü Yönetim Kurulu, ''Konsolide borç 18.7 milyon dolarken, bugün 78 milyon dolara çıktı'' şeklindeki iddianın gerçek olmadığını, borcun 78 değil 40 milyon dolar olduğunu bildirdi. 
     Forma reklamı için alınan ve geri ödenmesi söz konusu olmayan, ancak muhasebe ilkeleri doğrultusunda bilançonun pasifinde yer alan tutarları, kendi dönemindeki uygulamalardan farklı borç olarak değerlendiren Serdar Bilgili'nin beyanatlarının, kulübü mali piyasalarda zora sokma niyeti taşıdığı öne sürülen açıklamada, şöyle denildi 
     ''Mevcut borçların tamamına yakın kısmının bankalara ait olduğu ve bu kredilerin önemli bölümünün Serdar Bilgili döneminde alındığı, bu kredilerin tamamen güvencelerinin oluşturulduğu ve geri ödemelerinin garanti altına alındığı, vadesi geldiği halde ödenmeyen ana para ve faiz borcunun bulunmadığı gözden uzak tutularak, kulübümüzün mali yapısının gerilediğinden söz edilmiştir. Sürekli olarak kulübümüzün borç tutarının abartılı bir şekilde farklı yaklaşımlarla gündemde tutulmak istenmesi kulübümüze zarar vermekte, ticari itibarı ile güvenilirliğini zedelemektedir.'' 
     
     ÖTEKİ İDDİALAR 
     Beşiktaş Kulübü Yönetim Kurulu, Serdar Bilgili'nin, ''Biz 20.000 kişiyle 11.5 milyon dolar stat geliri yakaladık, şimdi stat 32.000 kişiye çıktı, bugünkü stat geliri 6.5 milyon dolar'' iddiasına, ''2003-2004 sezonunda Almanya'da Chelsea ile yapılan Şampiyonlar Ligi maçında elde edilen 1.5 milyon Avro gelir ayrı tutulduğunda, bu sezon oynanan 22 maça karşılık loca, kombine ve gişe hasılatı olarak 11.6 milyon YTL gelir elde edilmiş, özellikle seyircisiz maç oynama cezaları ile 17 maçın oynandığı 2004-2005 sezonunda, loca, kombine ve gişe hasılatı olarak 10.5 milyon YTL stat geliri elde edilmiştir'' diye yanıt verdi. 
     Bilgili'nin, ''31 Mayıs 2003-31 Mayıs 2004 bilançosunda Beşiktaş'ın geliri 63.5 milyon dolar, bugün ise 35 milyon dolar'' sözlerini de yanıtlayan yönetim kurulu, o dönem, Şampiyonlar Ligi nedeniyle televizyon gelirlerinde görülen artış, 7.2 milyon dolar Şampiyonlar Ligi geliri, İlhan Mansız'ın satışından elde edilen 5.7 YTL'lik gelir nedeniyle 66 milyon YTL gelir elde edildiğini, 2004-05 sezonunda ise gelirin 50 milyon YTL olduğunu bildirdi. Yönetim Kurulu, ''Ancak 2003-04 sezonunda yaşanan başarısızlık nedeniyle Şampiyonlar Ligi'ne katılınamamasının, 2004-05 sezonunda önemli gelir kaybına neden olduğunun gözden uzak tutulmaması gerekir'' ifadelerini kullandı. 
     
</TEXT>
</DOC>
