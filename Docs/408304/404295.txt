<DOC>
<DOCNO> 404295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sonsiy02.html </URL>
<DATE> 2005/12/17/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Erdoğan kadrolaşma iddialarına yanıt verdi "Ahmet Ağa'yı mı atayacaktık" 
</HEADLINE>
<TEXT>

     ELÇİN ERGÜN Konya 

Başbakan Recep Tayyip Erdoğan, muhalefetin "eğitimde kadrolaşma yapılıyor" iddialarına, "Sokaktan Ahmet Ağa'yı mı atayacaktık. Benim bakanım eliyle AKP'li seçmiyor'' diye yanıt verdi. 
     AKP Konya Gençlik Kolları'nın düzenlediği gençlik şöleninde konuşan Erdoğan, "Elinize, dilinize dursun. Bu kadar okul açıyoruz, açtığımız bu okullara sokaktan tuttuğumuz Ahmet Ağa'yı, Mehmet Ağa'yı mı öğretmen yapacağız. Bilgisayarla atamaları yapıyoruz. İnsaf, ülkeyi de böylece bölüyorlar. Bir şey bulamıyorlar, bu sefer çamur atıyorlar. Bunlar çamur küpünün içinde çalışıyorlar" dedi. 
     Yolsuzluk iddialarını da değerlendiren Erdoğan, "Muhalefetin işi gücü, at çamuru tutmazsa iz bıraksın. Yolsuzlukları belgeleyebiliyorsan ilgili makamlar var, gidersin orada takip edersin. Bunlar laf üretiyor, biz ise iş üretiyoruz" ifadelerini kullandı. 
     
     2 kez "Türk milleti" dedi 
     TBMM'deki bütçe görüşmelerinde CHP Lideri Deniz Baykal'ın Türk milleti ifadesini kullanmadığı için eleştirdiği Erdoğan'ın, Konya konuşmasında iki kez Türk milleti ifadesini kullanması dikkat çekti. Erdoğan ekonomide atılan adımları anlatırken, "Bunları çok az millet yapar. Bu da yüce Türk milletinin ortak iradesi ile oldu" dedi. Erdoğan, Güneydoğu Bölgesi'ndeki okullara bilgisayarlar ve internet ağının götürüldüğünü belirterek, "Bunlar Yüce Türk milletinin sayesinde oldu" diye konuştu. 
     
</TEXT>
</DOC>
