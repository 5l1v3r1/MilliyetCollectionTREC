<DOC>
<DOCNO> 402936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/spor/spo02.html </URL>
<DATE> 2005/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Anelka'da ışık doğdu 
</HEADLINE>
<TEXT>


YUSUF KOBAL 


Fenerbahçe'nin Fransız yıldızı Anelka, ligde ve kupada kalan iki maçta az da olsa oynama şansı bulunduğu için ülkesine gönderilmedi. Doktorlar Anelka'yı Denizlispor maçına yetiştirmeye çalışırken, bu oyuncunun ağrılarının dinmemesi önündeki en büyük engel olarak duruyor. 
Anelka ağrıları dinmeden oynamanın kendisi için risk olacağını belirtip, günde dört kez Samandıra Tesisleri'nde tedavi görüyor. Fransız oyuncunun hafta içinde bir antrenmanda denenerek durumuna karar verilecek. Anelka, ağrıları dinmediği taktirde Nobre gibi tatile erken çıkacak. 
Bu arada kasığından sakatlığı bulunan Nobre doktorların kendisine verdiği raporlarla birlikte ülkesine gitti. Nobre, Brezilya'da Fenerbahçe Doktoru Ethem Kavukçu'nun verdiği programa göre tedavisini yaptırıp, devre arası kampı için Antalya'ya gelecek. 

Denizli hazırlığı 

Fenerbahçe, Denizlispor maçının hazırlıklarına ara vermeden başladı. Samandıra Tesisleri'nde Teknik Direktör Christoph Daum yönetiminde gerçekleştirilen antrenmanda, Kayseri'de ilk 11'de oynayan futbolcular, kısa süren düz koşunun ardından tesislere girdi. Luciano, Alex, Appiah ve Aurelio ise sahaya çıkmayarak masaj yaptırdı. Diğer futbolcular, üst sahada istasyon, top sürme ve adam geçip gol atma çalışmaları ile idmanı tamamladı. Fenerbahçe bugünü izinli geçirecek. 

Karanlık kedi 

Erciyesspor - Fenerbahçe maçı sırasında meydana gelen elektrik kesintisine, trafoya giren kedinin neden olduğu bildirildi. 
Kayseri ve Civarı Elektrik T.A.Ş. Genel Müdürü Şadi Büyükkeçeci, Büyükşehir Belediyesi Atatürk Stadı'nda oynanan maçın 17. dakikasında stat ışıklarının sönmesine ve karşılaşmanın 18 dakika durmasına bir kedinin yol açtığını belirtti. Büyükkeçeci, Mimarsinan Mahallesi Fuzuli Caddesi'ndeki PTT binasını besleyen trafoya giren bir kedinin, trafoda kısa devreye neden olduğu açıklandı. Trafoya 1-2 dakika içinde yeniden akım verildiğini belirten Büyükkeçeci, "Stat aydınlatılmasında kullanılan ışıklar, teknik olarak söndükten sonra tekrar aydınlatma yapması için projektörlerin soğuması gerekiyor. Arızanın 1-2 dakika içinde giderilmesine rağmen projektörlerin soğuyup tekrar yanması, 15-20 dakika zaman aldı" dedi. 
Genel Müdür Büyükkeçeci, cuma günü oynanacak Kayserispor-Galatasaray maçında benzeri durum yaşanmaması için jenaretör sistemi kuracaklarını da kaydetti. 

Semih, Daum'dan geçer not aldı 

Anelka ve Nobre'nin sakatlığında Erciyes deplasmanında forma şansı bulan Semih, Teknik Direktör Daum'un beğenisini kazandı. Alman hoca, genç oyuncu konusunda bir sıkıntısı olmadığını dile getirdi, "Semih bana güven verdi. Bize durumunu net bir şekilde gösterdi" dedi. Semih ise maçta şansın yanında olmadığını savundu, "İyi oynadım ama gol atamadım. Buna çok üzüldüm. Sanırım hocamı mahçup etmedim. Hazır olduğumu kanıtladım" dedi. Bu arada genç oyuncuyu performansından dolayı dün Samandıra Tesisleri'nde Nobre de tebrik etti. 


</TEXT>
</DOC>
