<DOC>
<DOCNO> 405587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/yazar/cemal.html </URL>
<DATE> 2005/12/22/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Yargıda kavga 
</HEADLINE>
<TEXT>


Eleştiri nerede biter, hakaret nerede başlar Eleştiri nereye kadar ifade özgürlüğünün sınırları içinde kalır Nerede hakarete dönüşüp suç haline gelir 
Kolay olmayan sorular. 
Yanıtları tartışmalı sorular. 
Aynı zamanda güncel bir konu. 
Bu açıdan, Radikal gazetesinde önceki gün bir mahkeme kararı yayımlandı. Karar, gazeteci Rahmi Yıldırım'la ilgili. 
Bir yazısında Türk Silahlı Kuvvetleri'ne hakaret ettiği gerekçesiyle, Genelkurmay Başkanlığı'nın suç duyurusu üzerine hakkında dava açılıyor. Ve Orhan Pamuk davasıyla birlikte artık ünü sınırları aşan TCK 301'den yargılanıyor. 
Ama sonunda beraat ediyor. 
Ankara 12. Asliye Ceza Mahkemesi'nin beraat kararının gerekçesi ilginç. Avrupa İnsan Hakları Mahkemesi kriterleriyle kararlarının artık göz önünde tutulmasının yasal zorunluluk olduğuna dikkat çekiliyor gerekçede. 
Kamu otoritelerine yönelik saldırgan, sarsıcı, rahatsız edici fikirlerin de demokratik toplumda çoğulculuk ve hoşgörünün gereği sayılarak, ifade özgürlüğünden yararlandığı belirtiliyor. 
Gerekçede şu satırlar var 
"Asker millet kültürünün yaygın olduğu bir toplumda, ordu mensuplarının tutum ve davranışlarını eleştirirken sanığın kullanmış olduğu sözcükleri sert, sarsıcı ve incitici bulmamak olanaklı değil. Ancak insan haklarına saygılı, çoğulcu ve demokratik bir toplumda bu düşüncelere tahammül gösterilmesi icap edip ifade özgürlüğünün korunmasından yararlandırmak gerekir." Radikal, 19 Aralık 05 
Mahkeme kararı böyle. 
Eleştirinin sınırını genişletiyor. 
İfade özgürlüğünü temel alıyor. 
Ama tüm kararlar böyle çıkmayabilir. 
Çok dava var 301'den açılmış olan. Sayıları 60'ı buluyor. Bütün bu davalarda, Ankara 12. Asliye Ceza Mahkemesi'nin beraat kararındaki gerekçe benimsenebilir mi 
İhtimal veremiyorum. 
Son karar Yargıtay'ın. 
Yargıtay'ın yorumu ne olacak Öylesine bir karar çıkar ki, ifade özgürlüğünün alanı genişleyebilir de, daralabilir de... 
Dileriz, birincisi olur. 
Dileriz, TBMM de 301'i değiştirir. 
Türkiye hukuk mu, guguk mu konusunda bir değişimi yaşıyor. Hukuk devletinin, hukukun üstünlüğünün, demokratik hukuk devletinin yerli yerine oturması için bir mücadele, bir çatışma döneminden geçiliyor. 
Bilgi Üniversitesi Hukuk Fakültesi Dekanı ve İnsan Hakları Hukuk Araştırma Merkezi'nin Müdürü Prof. Turgut Tarhanlı'nın deyişiyle 
"Son yıllarda yapılan AB'ye uyum yasaları ve reform çalışmaları çerçevesinde Türkiye ezberini değiştirmeye başladı. Yargının uygulamalarına bakıldığında, toplumun diğer kesimlerinde olduğu gibi yargı içinde de iki kesim var. 
Bir kesim değişimi uyguluyor. 
Diğer kesim uygulamıyor. 
Yani bir kesim Türkiye'nin değişiminden ve demokratik bir toplumun gereklerine uymaktan yana duruyor ve özgürlükleri uyguluyor. 
Mesela Yargıtay'ın belli dairelerinden ifade özgürlüğüne ilişkin çok olumlu kararlar çıkıyor. Diğer kesim ise özgürlükleri sınırlamaya dönük duruyor, ulusal güvenlik söylemini öne çıkarıyor. 
Böyle bir dönem hatırlamıyorum. 
Son dönemde çok sayıda tartışma yaratan vaka var. Yargının ezberinin bozulduğu bir dönem bu. Avrupa Birliği sürecindeki Türkiye yargıda da saydamlaşıyor. 
İki farklı zihniyet çarpışıyor. 
Demokratikleşmeyi ve bireyi öne alan bakışla, birey yerine ulusal menfaati ön planda tutan içe kapanmacı bakış çarpışıyor. Diğer kesimlerde olduğu gibi, yargıda da değişime uyum göstermeye çabalayanlarla değişime direnenler çatışıyor." Neşe Düzel röportajı, 31 Ekim 05 tarihli Radikal gazetesi, s. 6 
Dileriz, sonunda hukuk kazanır. 
Dileriz, demokratik hukuk devleti tüm kurum ve kurallarıyla yerleşir ülkemizde de... 



</TEXT>
</DOC>
