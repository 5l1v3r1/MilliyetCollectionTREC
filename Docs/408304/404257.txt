<DOC>
<DOCNO> 404257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sondun21.html </URL>
<DATE> 2005/12/17/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
ABD'de, polis bir lisede düzenlenmesi planlanan saldırıyı engellemiş 
</HEADLINE>
<TEXT>

     ABD'nin California eyaletindeki Lancaster kenti polisi, altı yıl önce Colorado eyaletindeki Columbine lisesinde meydana gelen ve 13 kişinin yaşamını yitirdiği katliamın bir benzerini engellediklerini bildirdi. 
     Lancaster kenti şerif bürosundan Darrell Brown adlı polis, 15 ve 17 yaşlarındaki iki çocuğun, 14 şubat sevgililer gününde kentteki bir lisede silahlı saldırı düzenleme planlarını önlediklerini belirtti. 
     Brown, saldırı planının, bu çocukların tehdit ettiği bir lise öğrencisinin olayı lisenin müdür yardımcısına anlatmasıyla ortaya çıktığını açıkladı. 
     Brown, gözaltına alınan çocuklardan birinin bu planlarını doğruladığını söyleyerek, bu çocuğun ''lisede kendileriyle alay eden diğer tüm çocukları el yapımı bir bomba kullanarak öldürdükten sonra intihar etmeyi planladıklarını'' anlattığını kaydetti. 
     Çocukların evlerinde yapılan aramalarda, bomba yapım kılavuzu, ateşleme fitilleri, bilgisayar, gaz maskesi, karbondioksit tüpleri, satanizmle ilgili resimler, anarşizm belgeleri, Columbine lisesindeki katliamı yapan iki öğrenciyle çeşitli seri katiller ve teröristlerin fotoğraflarının bulunduğu bildirildi. 
     Nisan 1999'da, iki öğrenci, Columbine Lisesi'ne düzenledikleri silahlı baskında, 12'si öğrenci biri öğretmen olmak üzere 13 kişiyi öldürdükten sonra intihar etmişlerdi. 
     
</TEXT>
</DOC>
