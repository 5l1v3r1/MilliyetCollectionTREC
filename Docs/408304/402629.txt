<DOC>
<DOCNO> 402629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/spor/spo07.html </URL>
<DATE> 2005/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Olaylı pazar 
</HEADLINE>
<TEXT>



Süper Lig'de Sivas - Konya maçının ardından taraftarlar birbirine koltuk yağdırdı, çıkan arbedede 3 seyirci, 1 polis ile 2 özel güvenlik görevlisi yaralandı. 
Mersin İY - Altay maçında konuk ekibin 90 8'deki golünden sonra 1 taraftar sahaya indi. Maç 10 dakika dururken, bitiş düdüğü sonrası hakem Süleyman Abay için yapılan gösterileri dağıtmak isteyen polis havaya 3 el ateş açtı, 1 kişi yaralandı, kolu kırılan 1 polis hastaneye kaldırıldı. İstanbul B.Belediye-Kocaeli karşılaşmasının ardından hakemi protesto eden ve sahaya inen konuk taraftarlar ortalığı birbirine kattı. Karşıyaka-T.Telekom maçından sonra İzmirli yönetici ve futbolcular hakemlerin üzerine yürüdü. Özel güvenlik görevlileri tartaklandı. 
Gölcük - Beykoz maçında konuk seyircilerin taş atmaları, sahaya giren Gölcüklü bir seyircinin Beykoz yedek kulübesindekilerce dövülmesi üzerinde hakemler soyunma odasına gitti. Maça 45 dakika ara verildi, Beykozlu seyirciler dışarı çıkarıldı. Konya'daki Akşehir ile Huğlu arasındaki amatör küme müsabakasında çıkan olaylarda hakem ve bazı futbolcular ile taraftarlar yaralandı, 2 kişi gözaltına alındı. 
Son olay hentbolda yaşandı. Zonguldak'taki Asma ile Tekel arasındaki Süper Lig mücadelesinde küfürleşme sonrası Asmalı 10 taraftar rakip antrenör Ahmet Bulgurcuoğlu'nun üzerine yürüdü. Polis salonu boşalttı, olayların büyümemesi için takviye kuvvet çağrıldı. 


</TEXT>
</DOC>
