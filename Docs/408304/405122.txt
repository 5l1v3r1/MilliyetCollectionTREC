<DOC>
<DOCNO> 405122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sontur07.html </URL>
<DATE> 2005/12/20/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Hastane hastane dolaştırıldı, kalbi sevk çilesine dayanmadı 
</HEADLINE>
<TEXT>

     
     Sema ENGEZ ADANA, DHA 
     
ADANA'da kronik bronşit rahatsızlığı nedeniyle solunum sıkıntısı çeken 61 yaşındaki Hüseyin Düzdur, yer yokluğu gerekçe gösterilerek 16 saat içinde 6 hastane dolaştırıldıktan sonra en son götürüldüğü hastanede hayatını kaybetti. İl Sağlık Müdürlüğü görevliler hakkında soruşturma başlatırken, yaşamını yitiren Düzdur’un yakınları ise İnsan ömrü bu kadar ucuz mu Yasal yollardan hakkımızı arayacağız'' dediler. 
     Pazar günü saat 23.30 sıralarında rahatsızlanan 3 çocuk babası emekli Hüseyin Düzdur yakınları tarafından Adana Devlet Hastanesi’ne götürüldü. Buradaki yapılan ilk tedavinin ardından kronik bronşit rahatsızlığı olduğu için solunum sıkıntısı yaşadığı tespit edilen Düzdur, Adana Göğüs Hastalıkları Hastanesi’ne sevk edildi. Doktor Mehmet Zeki Eşsiz’in müdahale ettiği Düzdur solunum cihazına bağlandı. Gerekli tıbbi kontrolleri yapıp soluk alışverişini normale çevirdiğini söyleyen doktor Eşsiz, hastanın yaşlı olmasını da gözönünde bulundurarak kalp spazmı tehlikesine karşı özel hastanelere sevk etmek istedi. 
     
     HASTANELERDE YER BULUNAMADI 
     Universale Hospital ve Seyhan Başkent Hastanesi'ni telefonla arayıp, Yer yok'' cevabını aldığını söyleyen Doktor Eşsiz, durumu hasta yakınlarına iletti. Bunun üzerine sinirlenen hasta yakınları düzdur'u Seyhan Başkent Hastanesi'ne götürdü. Burada da Yer olmadığı’ gerekçesiyle hastaneye kabul edilmeyen hasta Hüseyin Düzdur’un yakınları, güvenlik amiri ve diğer güvenlik görevlileriyle tartıştı. 
     Aynı gece tekrar Göğüs Hastalıkları Hastanesi’ne götürülen Düzdur durumu ağırlaşınca sabah saatlerinde ambulansla ÇÜ Balcalı Hastanesi’ne sevk edildi. Balcalı Hastanesi'nde de yer bulmayan hasta yakınları tekrar Göğüs Hastalıkları Hastanesi’ne döndü. Ancak giderek durumu ağırlaşan Düzdur, bu defa da Numune Hastanesi'ne götürüldü. Acil serviste kontrolleri yapılan ve kalp spazmı geçirdiği belirlenen Düzdur bu kez de Fatma Kemal Timuçin Kalp Merkezi’ne sevk edildi. Rahatsızlığı giderek artan Düzdur, 16 saatlik sevk çilesinden sonra saat 15.30 sıralarında bu hastanede hayatını kaybetti. 
     Düzdur’un hastane hastane dolaştırılması televizyonlarda haber olunca İl Sağlık Müdürlüğü, görevliler hakkında soruşturma başlattı. Düzdur’un yeğeni 28 yaşındaki İbrahim Süleymanoğlu, Bu kadar çile çektik. Amcam gözümüzün önünde öldü. İnsan ömrü bu kadar ucuz mu Yasal yollardan hakkımızı arayacağız'' dedi. 
     
</TEXT>
</DOC>
