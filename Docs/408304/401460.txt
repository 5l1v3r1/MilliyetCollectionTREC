<DOC>
<DOCNO> 401460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sontur16.html </URL>
<DATE> 2005/12/07/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Bahar havası bitiyor, yağmur ve soğuk geliyor 
</HEADLINE>
<TEXT>

     MİLLİYET İNTERNET 

Aralık ayında yaşadığımız bahardan kalma günler sona eriyor, yarın özellikle Marmara'da etkili olacak yağmurun ardından hava sıcaklığı 8 derece azalıyor. İstanbul yarın ve cumartesi yağmur alıyor, İzmir yarın yağışlı. 
     Devlet Meteoroloji İşleri Genel Müdürlüğü’nden yapılan uyarıya göre, hava sıcaklığı yarından itibaren yurdun kuzeybatı, hafta sonu ise kuzey ve iç kesimlerinde 6-8 derece azalacak. 
     BUGÜN akşam saatlerinde Marmara’nın batısı ve kuzey Ege kıyılarında başlayacak yağışlar, YARIN Marmara, Batı Karadeniz, Ege, Eskişehir-Ankara çevresinde etkisini sürdürecek. Özellikle Marmara'da şiddetli yağış bekleniyor, sağanak ve gök gürültülü sağanak şeklinde görülecek yağışlar yarın akşam saatlerinde İstanbul, Tekirdağ, Çanakkale, Balıkesir, Bursa ve Kocaeli çevrelerinde görülecek. CUMA günü Karadeniz, Eskişehir ve İç Ege yağışlı, CUMARTESİ ise Marmara ve Karadeniz yağış altında, poyraz Marmara ve Ege'de şiddetli esiyor. 
     
     Antalya'da güzellerin güneş keyfi, Bodrum'da bahar 
     DHA 

ANTALYA’da 16 Aralık’ta düzenlenecek ve 52 ülke güzelinin katılacağı Miss Tourism World Güzellik Yarışması'nın hazırlıkları sürüyor. 
     Belek turizm bölgesindeki IC Hotel Santai'de önümüzdeki hafta başlayacak kampı beklemeyen 20 kraliçe adayı, erkenden gelerek otelde kamp hazırlığı yapmaya başladı. Hava sıcaklığının 22 derece olduğu Antalya'da güneşi gören kraliçe adayları, bikinilerini giyip denize koştu. Sahilde yürüyüş, spor yapan ve bronz bir tene sahip olabilmek için güneşlenen adaylar, zaman zaman aralarında şakalaştı. 
     MUĞLA'nın Bodrum İlçesi de bahardan kalma günleri yaşıyor. Hava sıcaklığının 22 derece olduğu ilçede doğa uyumadı, rengarenk kır çiçekleriyle, kelebekleriyle, Tuzla Sulak Alanı'ndaki flamingoların sergilediği eşsiz manzarayla taptaze bahar görüntüleri oluştu. 
     
</TEXT>
</DOC>
