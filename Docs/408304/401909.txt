<DOC>
<DOCNO> 401909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/siyaset/siy02.html </URL>
<DATE> 2005/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hangi partiden teklif aldın 
</HEADLINE>
<TEXT>


ANKARA Milliyet 


Maliye Bakanı Kemal Unakıtan, AKP Milletvekili Turhan Çömez'in kendisine yönelik eleştirilerine, "Beni hiçbir şeye alet etmesin. Hangi siyasi partiden ne gibi cazip teklif aldığını açıklasın" karşılığını verdi. 
Çömez, AKP grup toplantısında "Balıkesir Yüreğil beldesinin para sıkıntısı vardı. Bakan Bey, 50 milyar lira vereceğini söyledi, vermedi. Aynı günlerde muhalif bir belde belediye başkanı, yol için yapılan yardımdan müteşekkir olduğunu söyledi. Araştırdım, bakanın fabrikalarından birinin müdürüne ulaşarak işi halletmiş. Çünkü fabrika o belediyeye yakın. Bu arada Sayın Bakan'ın ya da oğlunun bölgede üç fabrikası olduğu söyleniyor" demişti. Unakıtan, iddialara şu yanıtı verdi 

'Fabrikalar benim değil' 
"Birincisi, benim değil o fabrikalar. Ama çocuklarımın da, oğlumun da olsa o beldede değil. Fabrikalar çok eskiden kurulmuş. İkincisi o beldelerin yolu yapıldıysa, bundan onur duyması lazım. Bandırma'da daha önce yaşayan, çalışan bir kimse olarak oraya hizmetten onur duyarım. Fakat onun söyledikleri başlı başına yanlış. Bir şeylere kızmış olabilir. Ama lütfen beni hiçbir şeye alet etmesin. Bir partiye geçecek olabilir. Yarın, öbür gün bir hareket yapınca 'ben bundan ayrıldım' falan. Bunlar çok yanlış." 



</TEXT>
</DOC>
