<DOC>
<DOCNO> 400890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/siyaset/siy03.html </URL>
<DATE> 2005/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bağımsızlık istiyorduk' 
</HEADLINE>
<TEXT>


Financial Times'a konuşan Şemdinli Belediye Başkanı Tekin, "PKK, bölge insanının siyasi isteklerini temsil ediyor" Baydemir de "Öğrenciyken bağımsız Kürdistan istedim" dedi 

DIŞ HABERLER SERVİSİ 


İngiliz Financial Times gazetesi, Şemdinli olaylarını ve Güneydoğu'daki gelişmeleri haber yaptı. 
Gazetenin internet sitesinde yer alan Vincent Boland imzalı haberde şu ifadeler kullanıldı "Kürtlerin siyasi başkenti Diyarbakır'ın görece modern yapısıyla, dağdaki insanlar arasında dünya kadar fark var ve bu insanların Türkiye'ye uyum sağlamayı denemekten başka şansları yok. Burada yaşayanlar muhtemelen Avrupa'nın coğrafi açıdan en çok izole edilmiş insaları. Bu durum da ayrımcılık duygularını güçlendiriyor." 
Şemdinli'deki olayların ayrılıkçılık kaygılarını tekrar canlandırdığı iddia edilen haberde, dükk nına bomba atılan Seferi Yılmaz'ın, "PKK yanlısı bir ayrılıkçı" olduğu belirtildi. Gazeteye demeç veren Şemdinli Belediye Başkanı Hurşit Tekin de, "PKK'nın bölgedeki insanların siyasi isteklerini temsil ettiğini" savundu. Gazete, bu görüşün Türkiye'deki bütün Kürtler arasında yaygın olmadığı yorumunu yaptı. 
İstanbul'un Kürtler için bir 'kültürel başkent' haline dönüştüğünü söyleyen Diyarbakır Belediye Başkanı Osman Baydemir ise, "1992 ve 1993 öncesi dönemde Kürtlerin talebinin bağımsız bir Kürdistan yaratmak olduğunu", kendisinin de öğrencilik yıllarında bu amaçla çalışmalar yaptığını ifade etti. Ancak daha sonra Türkiye'deki Kürtlerin "eşit vatandaşlık" arayışına yöneldiğini ifade eden Baydemir, ancak ayrılıkçı görüşlerin tamamen ölmediğini savundu. 



</TEXT>
</DOC>
