<DOC>
<DOCNO> 407692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sonspo21.html </URL>
<DATE> 2005/12/29/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
Gençlerbirliği'nin başarılı oyuncusu Hasan Uğur Çaykur Rizespor'da... 
</HEADLINE>
<TEXT>

     Çaykur Rizespor Kulübü Asbaşkanı Erol Yıldırım, Gençlerbirliği'nde forma giyen orta saha oyuncusu Hasan Uğur ile prensipte anlaştıklarını söyledi. 
     Yıldırım, AA muhabirine yaptığı açıklamada, Gençlerbirliği Kulübü Başkanı İlhan Cavcav ile Hasan Uğur konusunda yaptıkları görüşmede olumlu sonuç çıktığını belirterek, ''Hasan ile daha önce yaptığımız görüşmelerde kendisi Çaykur Rizespor'da oynamaktan mutlu olacağını bizlere iletmişti. Biz de İlhan Cavcav ile görüşerek bu futbolcuyu istediğimizi belirttik. Sayın Cavcav ile her konuda mütabakata vardık'' dedi. 
     Yıldırım, transfer döneminin başlamasıyla Hasan ile 2.5 yıllık sözleşme imzalayacaklarını ifade ederek, ''Takımımıza faydalı olacağına inandığımız genç bir futbolcu. Her iki kulüp ve futbolcu için hayırlısı olsun'' diye konuştu. 
     
</TEXT>
</DOC>
