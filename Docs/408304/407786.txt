<DOC>
<DOCNO> 407786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/dunya/dun01.html </URL>
<DATE> 2005/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat İzolasyonu kaldırın, Maraş'ı vereyim 
</HEADLINE>
<TEXT>


SEFA KARAHASAN 


KKTC Cumhurbaşkanı Mehmet Ali Talat, izolasyonların kaldırılması karşılığında kapalı Maraş bölgesini Rum Kesimi'ne vermeye hazır olduğunu açıkladı. Amerikan Associated Press AP haber ajansına dün Lefkoşa'daki bürosunda mülakat veren M. Ali Talat, 1974 yılındaki Barış Harek tı'ndan sonra boşaltılan Maraş'ı, KKTC'ye karşı on yıllardır deniz ve havalimanlarına uygulanan ambargoların kaldırılması halinde Rum Kesimi'ne teslim edeceğini belirtti. Talat, Kıbrıs Rum Kesimi'nden, spor karşılaşmaları dahil, KKTC'nin uluslararası etkinliklere katılmasını kabul etmesini de talep etti. 
"Tüm izolasyonların kaldırılması karşılığında Maraş'ı vermeye hazırım. Başka bir şey istemiyorum" diyen KKTC Cumhurbaşkanı Talat, daha önce de Rum Kesimi'ne Maraş'la ilgili aynı teklifi yaptıklarını, ancak Rum Yönetimi'nden gelen yanıtın çok olumsuz olduğunu kaydetti. 
AP ajansı, Talat'la yaptığı mülakatın yanı sıra Kıbrıs'ta geçtiğimiz 30 yılı aşkın sürede yaşanan gelişmelere özetle yer verirken, bağımsızlığını tek yanlı olarak 1983'te ilan eden Kuzey Kıbrıs'ın sadece Türkiye tarafından tanındığına dikkat çekti. Gazimağusa kentinin banliyölerinden biri olan Maraş, 1974'te boşaltılmıştı. 

Brüksel'de önerilmişti 
Maraş'ın Rumlara verilmesi önerisi, Lüksemburg'un Avrupa Birliği AB Dönem Başkanlığı'nda geçtiğimiz haziran ayında Brüksel'de KKTC Cumhurbaşkanlığı Müsteşarı Raşit Pertev ve Rum Yönetimi Başkanlığı Temsilcisi Tasos Canis arasında kapalı kapılar ardında yapılan görüşmelerde de gündeme gelmişti. KKTC tarafı, "izolasyonlara karşılık" Rumlara Maraş'ı önermişti. Öneriye Türkiye sıcak bakmamasına rağmen KKTC bunu masaya koymuştu. 
Hazirandaki görüşmeye başkanlık eden Pertev Milliyet'e yaptığı açıklamada, "Maraş'ı siyasi değil, tamamen izolasyonların kaldırılmasına karşılık Rumlara önerdiklerini" söyledi. Pertev, "Rumlar o dönemde önerimizi görüşmeye bile değer bulmamıştı" dedi. 


</TEXT>
</DOC>
