<DOC>
<DOCNO> 400162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/siyaset/siy02.html </URL>
<DATE> 2005/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa terör Birliği 
</HEADLINE>
<TEXT>


AB ülkeleri uzaktan hoş gördükleri terörün nefesini hissetmeye başlayınca, tanım ve ortak mücadele konusunda anlaşmaya vardı 

GÜVEN ÖZALP Brüksel 


Gerek terörün tanımı, gerekse terörle mücadele konusunda uzlaşmakta zorlanan AB, terörün soluğunu sınırları içinde iyiden iyiye hissetmeye başlayınca somut şekilde "kıpırdanma" kararı aldı. Brüksel'de bir araya gelen AB adalet ve içişleri bakanları terörle mücadele stratejisi konusunda mutabakat sağladı. 
Türkiye'nin yıllardır dile getirdiği unsurlara ve yaklaşımlara paralel nitelikler içeren belgede, "terörizmin tüm devletlere ve halklara yönelik tehdit olduğu, hiçbir terör eyleminin izahının olamayacağı ve terörizme karşı ortak mücadelenin şart olduğu" vurgulanıyor. Terörle mücadelede "öngörü, savunma, izleme ve tepki göstermenin" önemine dikkat çeken belge, ABD ve diğer üçüncü ülkelerle işbirliğinin gerekliliği üzerinde de duruyor. 

Önlemler artırılıyor 
AB'nin terörle mücadele konusundaki önerileri arasından öne çıkanlar ise şunlar 
- Birlik dış sınırlarında ve ulaştırma sektöründe güvenlik önlemlerinin artırılması. 
- Kamuya açık kalabalık yerlerde güvenliğin daha iyi sağlanması. 
- Hassas altyapı tesislerinin güvenliğinin artırılması. 
- AB pasaportlarının teknik açıdan geliştirilmesi. 
- İstihbarat alışverişi. 
- Terörizmin mali kaynaklarının kurutulmasına yönelik sıkı önlemler alınması. 


</TEXT>
</DOC>
