<DOC>
<DOCNO> 401138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sontur29.html </URL>
<DATE> 2005/12/06/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Rice, Merkel'i ikna etti 
</HEADLINE>
<TEXT>

     ABD Dışişleri Bakanı Condoleezza Rice, ağır eleştiriler altında Avrupa'ya geldi ve Almanya Başbakanı Merkel ile buluştu. Dünyanın önde gelen fotoğraf ajansları, basın toplantısı sırasında ellerini sürekli hareket ettiren Rice'ı izledi. Rice ve Merkel'in başbaşa yaptıkları görüşmeden çıkan sonuç ise ajanslara şöyle yansıdı 
     "Rice, Merkel'i ikna etti..." . 
     Almanya Başbakanı Angela Merkel, dünyadaki tehditlere karşı gizli servis bilgilerine ihtiyaçları olduğunu söyledi. 
     Merkel, bugün başkent Berlin’de ABD Dışişleri Bakanı Condoleezza Rice ile görüştü. 
     Merkel, görüşmeden sonra Rice ile birlikte düzenlediği basın toplantısında, Amerikan Merkezi Haberalma Teşkilatı’nın CIA , Avrupa ülkelerinde terör zanlılarıyla yaptığı gizli uçuşlarla ilgili olarak, "Dünyadaki tehditlere karşı korunabilmek için gizli servis bilgilerine ihtiyacımız var" dedi. 
     Bir yandan Avrupa’nın entegrasyonunu sağlamak, diğer yandan da ABD ile sıkı ilişkileri sürdürmek istediklerini ifade eden Merkel, 21. yüzyılın tehditlerine karşı birlikte mücadele etmek durumunda olduklarını, Almanya’nın uluslararası kurallara da bağlı olduğunu, bu nedenle gelecekte gizli uçuşların yapılması durumunda bunu Federal Meclis Denetleme Komisyonu’na bildireceklerini söyledi. Rice ile Irak, İran ve Afganistan’daki gelişmeleri de ele aldığını kaydeden Merkel, bu konuları ABD’ye gelecek yıl ocak ayında yapacağı ziyaret sırasında ABD Başkanı George Bush ile de ayrıntılı şekilde ele alacağını söyledi. 
     Rice da dünyadaki terör saldırılarının masum insanları hedef aldığına işaret ederek, bu tür saldırıların önlenebilmesi için gizli servis bilgilerinin kaçınılmaz olduğunu belirtti. Gizli servis bilgileri sayesinde ABD’de olduğu kadar Almanya’da ve diğer birçok Avrupa ülkesinde de masum insanların hayatını kurtardıklarını ifade eden Rice, "Masum insanlara yönelik saldırıların önlenebilmesi için gizli servis bilgileri kilit öneme sahip" dedi. Rice, gizli CIA uçuşlarıyla ilgili olarak, ABD’nin işkenceyi kınadığını ve her zaman uluslararası sorumluluklarına bağlı kalacağını belirterek, ABD Başkanı Bush’un da bunu sık sık dile getirdiğini, ancak tüm insanların güvenliği için gizli servis bilgilerinin kaçınılmaz olduğunu kaydetti. Afganistan ve Irak’ta demokrasinin sağlanması, Rusya, Belarus ve Ukrayna’da da demokrasinin geliştirilmesi için Alman hükümeti ile sıkı işbirliği yapmak istediklerini ifade eden Rice, teröre karşı mücadelede başarılı olunması için, Irak ve Afganistan’da demokrasinin sağlanmasının gerekli olduğunu söyledi. Rice, Alman vatandaşı olan Lübnan kökenli El Masri’nin bir terör zanlısıyla isim benzerliğinden dolayı yakalanmasından dolayı da özür dileyerek, "Her zaman hatalar yapılabilir. Ancak hata yapılması durumunda bunun hemen düzeltileceği konusunda tüm ortaklarımıza güvence veriyorum" diye konuştu. Rice, Almanya Dışişleri Bakanı Frank-Walter Steinmeier ile de görüştü. 
     
</TEXT>
</DOC>
