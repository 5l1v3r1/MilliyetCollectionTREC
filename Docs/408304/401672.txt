<DOC>
<DOCNO> 401672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/soneko11.html </URL>
<DATE> 2005/12/08/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
İş Bankası Konut kredi faizlerinin daha aşağılara düşmesini beklemeyin 
</HEADLINE>
<TEXT>

     Türkiye İş Bankası A.Ş. Genel Müdür Yardımcısı Kayhan Söyler, konut kredisi faiz oranlarının daha aşağılara düşmesinin beklenmemesi gerektiğini belirterek, ''öncelikle, gelinen bu seviyelerin hazmedilmesi gerekir'' dedi. 
     Söyler, yenilenen Uray Şubesi'nin açılışı için geldiği Mersin'de, AA muhabirinin sorularını yanıtlarken, enflasyonun düşmesiyle birlikte, buna paralel olarak konut kredileri faiz oranlarında da oldukça iyileşmeye gidildiğini söyledi. 
     Yaşanan iyileşmenin konut kredilerinin yaygın bir şekilde plase edilmesini sağladığını anlatan Söyler, ''Düşük faizli konut kredilerinden kaynaklanan talep patlaması, konut fiyatlarının artmasına neden oldu. Fakat, konut fiyatları da, konut kredilerinin dağılımı da mutlaka bir dengeye oturacaktır'' dedi. 
     Ülke genelinde konut açığının olduğunu ifade eden Söyler, şöyle konuştu 
     ''Bunun önemli bir bölümü de İstanbul'da bulunmaktadır. Bu, ekonominin gelişmesiyle de bağlantılıdır ve normaldir. Önümüzde halen gerek fiyatların, gerekse faiz oranlarının oturması açısından alacağımız yol var. Konut kredisindeki faiz oranlarının daha düşeceğini beklemeyin. Bu seviyeleri ülkenin öncelikle hazmetmesi lazım. Son günlerde yaşanan düşüş, bunun süreceği şeklinde bir anlam ifade etmiyor. Gelişmiş ülkeler seviyesine gelebilmemiz için almamız gereken epey bir yol var.'' Bankacılık sektöründeki yabancı sermayenin artmasına da değinen Söyler, şöyle devam etti 
     ''Sektördeki yabancı sermayelerin artmasının KOBİ'lere olumsuz yansıyacağını düşünmüyorum. Yabancı sermayeli banka da Türkiye'ye geldiğinde KOBİ'lere kredi vermede kayıtsız kalamayacak. Çünkü KOBİ'lere kredi vermek bankaların en önemli işlerinden biri. KOBİ kredilerinin ülkemizde yaygın olarak kullanıldığı doğrudur. Bunu da ülkemizde ilk başlatanlardan biri İş Bankası'dır. Ülkemizde bir yandan bir araya gelme ve holdingleşme gibi gelişmeler yaşanırken, esnaf ve KOBİ'lerin de bankalar için vazgeçilmez bir pozisyonu vardır.'' 

     
</TEXT>
</DOC>
