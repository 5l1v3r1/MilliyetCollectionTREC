<DOC>
<DOCNO> 400419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/yazar/sazak.html </URL>
<DATE> 2005/12/04/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Barışa özlem 
</HEADLINE>
<TEXT>

ŞEMDİNLİ 

Ayın şavkı pırıltısı vurur, suyun üstüne... Leylim Ley. Karlı dağların geçit verdiği sınır boyunda, Türkiye'nin gündemine bomba gibi düşen Şemdinli'ye yaklaşıyoruz. Zülfü'nün türküsündeki sözleri 'Yurttaşlar Girişimi'ne uyarlamışlar, Başbakan Erdoğan'a açılan pankartlara göre sıcak mesajlar 
"Aydının şavkı vurur, Şemdinli'nin üstüne... Hoş geldiniz. Başımız üstüne." 
Şemdinli eylülden bu yana bombalarla sarsılıyor. 
Bayram öncesi 1 Kasım'da Cumhuriyet Caddesi'nin Jandarma Alayı'na açılan bölümünü havaya uçuran patlama fotoğraflarını görünce Piyanist filminin son sahnesi canlanmıştı Savaşın yok ettiği kentte tek başına bir insan. 
1 Kasım gecesi yıkılan yerleri görünce Şemdinli gerçeğini anlıyorsunuz. Bir film platosu değil burası. Her şey gerçek. Aktörlerin üçünü halk, 8 Kasım günü Umut Kitabevi'ne atılan bomba sırasında 'suçüstü' yakalamış. Ancak senaryo yazarı, öteki oyuncular ve bu kanlı filmin yönetmeni ortada yok. Sadece prodüksiyon şirketi belli 'Derin devlet ' 
Doğrusu Şemdinli'ye gelinceye dek, 1 Kasım ve 9 Kasım tarihleri arasındaki bağlantıyı kurmakta güçlük çekmiştim. Daha doğrusu ikinci bombalamanın ilkine yönelik bir 'misilleme' olacağı kuşkusu içindeydim. 
Ancak olay yerini görünce iki büyük patlamanın da aynı senaryonun parçası ve 'Susurluk' benzeri 'çete'nin zincirleme işi olabileceği yönündeki yargımız güçlendi. 
O gece yaralanan esnafla konuştuk, dükk nının duvarı yıkılmış, nasılsa çarşının üstündeki evlerde tek bir kişinin bile burnu kanamamış. Halk, askeri garnizon ve çevresinin o gece boşaltıldığını anlatıyor. O gün akşamüstünden itibaren oradan yürüyen insanlara bile 'ihbar aldık' diye izin vermemişler. Güvenlik altındaki bölgede bomba yüklü aracın gece vakti gelip park etmesi hiç de kolay değil. 
Umut Kitabevi'ndeki manzara da çok anlaşılır. Seferi Yılmaz, açıkça hedef alınmış. 
Jandarma astsubaylarını getiren beyaz araba, pasajın karşısında beklerken, PKK itirafçısı Veysel Ateş içeriye girmiş. O arada Zeydan Özel adlı esnaftan bir kişi, araçta bekleyen jandarma astsubayı Ali Kaya'yı tanımış. Arabadakiler tanındıklarını fark edince arabanın yönünü değiştirmişler. Bombayı attığı söylenen kişi çıkışta halk tarafından arabadaki astsubaylarla birlikte yakalanmış. 
Savcıyla görüşürken, keşif sırasında can güvenliği olmadığını söyledi. 
Şemdinli halkı barış ve umuda atılan bombalara rağmen sakinliğini koruyor, olayın karartılmayacağına olan inancını korumaya çalışıyor. 



</TEXT>
</DOC>
