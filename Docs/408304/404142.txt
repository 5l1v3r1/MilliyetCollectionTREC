<DOC>
<DOCNO> 404142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sonyas08.html </URL>
<DATE> 2005/12/16/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Kennedy'nin saatini Omega 350 bin dolara aldı 
</HEADLINE>
<TEXT>

     Eski Amerikan başkanlarından John F. Kennedy'nin kol saatini, İsviçre firması Omega 350 bin dolara satın aldı. 
     Eski başkana ait eşyaları topladıktan sonra iki yıl önce ölen Robert White'ın koleksiyonu New York'taki Guernsey müzayede evinde satışa sunuldu. Bu çerçevede satışa çıkarılan JFK'nın saati, Omega firması tarafından satın alındı. Firmanın, saati şirket müzesine koyacağı bildirildi. 
     Omega marka saat, Kennedy'ye 1960 başkanlık seçiminden hemen önce arkadaşı Grant Stockdale tarafından hediye edilmişti. 
     Omega firmasının müdürü Stephen Urquhart, ''Saat satın almak heyecan verici bir hadisedir. Bu saati almakta kararlıydık'' dedi ve saatin tarihi önemi bulunduğunu belirtti. 
     Yarın sona erecek açık artırmada, eski başkanın pasaportu, seyahatlerde kullandığı telefon, oval ofisteki sallanan sandalyesi ve suikast sırasında başkanlık limuzininde takılı olan bayrak satılacak. 

     
</TEXT>
</DOC>
