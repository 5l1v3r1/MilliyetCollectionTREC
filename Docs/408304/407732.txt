<DOC>
<DOCNO> 407732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sontur35.html </URL>
<DATE> 2005/12/29/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
"Kayıp trilyon" davasında eski RP'li Güner'e hapis cezası 
</HEADLINE>
<TEXT>

     Ankara 9. Ağır Ceza Mahkemesi, kapatılan RP’nin 1997 yılı hazine yardımıyla ilgili "Kayıp Trilyon" davasında, dönemin RP Ankara il Başkanı Zeki Çelik’in beraatine, Iğdır İl Başkanı Ali Güner’in ise "özel belgede sahtecilik" suçundan 1 yıl 2 ay mahkumiyetine karar verdi. 
     Çelik ve Güner’in, son seçimlerde milletvekili seçilememeleri ve dokunulmazlıklarının kalkması üzerine başlatılan yargılama sonuçlandırıldı. 
     Davanın bugünkü duruşmasına Çelik ve Güner ile avukatları ve müdahil avukatları katıldılar. 
     Cumhuriyet Savcısı Ünal İzgi, sanıkların cezalandırılması yönündeki görüşünü tekrarladı. 
     Bu arada söz alan Ali Güner, geçen duruşmada reddi hakim talebinde bulunduklarını, Ankara 10. Ağır Ceza Mahkemesi’nin talebi reddettiğini, ancak bu karara da itiraz ettiklerini söyledi. Adil yargılanmadığını öne süren Güner, itirazın değerlendirilmesi için dosyanın 10. Ağır Ceza Mahkemesi’ne gönderilmesini istedi. 
     Zeki Çelik de önceki savunmalarını tekrarlayarak, beraatini talep etti. 
     Mahkeme Başkanı İbrahim Kozan, kısa aranın ardından kararı açıkladı. 
     Kozan, Zeki Çelik’in üzerine atılı suçtan beraatine karar verildiğini bildirdi. 
     Ali Güner’in ise lehine olan eski Türk Ceza Kanunu’nun TCK 
     "özel belgede sahtecilik" suçunu düzenleyen 345 1. maddesi uyarınca 1 yıl hapsine karar verildiğini belirten Kozan, cezanın, 80. madde 
     uyarınca 6’da 1 oranında artırılarak, 1 yıl 2 aya çıkarıldığını kaydetti. Kozan, Güner’in duruşmalardaki olumsuz tutumu nedeniyle ceza indirimi uygulanmasına ve mahkeme heyetinde, ileride suç işlemeyeceğine dair kanaat oluşmadığından cezasının ertelenmesine yer olmadığına karar verildiğini açıkladı. 
     
</TEXT>
</DOC>
