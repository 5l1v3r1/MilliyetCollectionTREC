<DOC>
<DOCNO> 406768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sontur17.html </URL>
<DATE> 2005/12/26/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Vali Miroğlu Edirne'de günlük kaçakçılık oluyor 
</HEADLINE>
<TEXT>

     Edirne Valisi Nusret Miroğlu, Edirne’de günlük kaçakçılık olduğunu belirtti. 
     Miroğlu, AA muhabirine yaptığı açıklamada, Kapıkule Gümrük Kapısı’ndan yurda giriş yapanların yanlarında getirdikleri malları kentte sattıklarını söyledi. 
     Günübirlikçiler tarafından yapılan satışların önüne geçeceklerini anlatan Miroğlu, "Edirne’de günlük kaçakçılık oluyor. Bunu Edirne’de herkes biliyor. Her gün kentte arabalarla gelerek, mazot, şeker, muz ve ceviz satıyorlar. Bunlar Kapıkule’den geçiyorlar" dedi. 
     Kapıkule’den geçenlere "günübirlikçiler" dendiğini de belirten Miroğlu, şunları kaydetti 
     "Bu arabaların hepsini tanıyoruz. Kapıkule’den geçiş yapan yolcuların sigara ve içki alma hakları var. Biz bunu normal geçiş yapanlara tanıyoruz. Bundan günübirlikçiler de yararlanıyor. Türk tarafından giden günübirlikçilere haftada bir çıkış hakkı verildi. 
     Bulgaristan ise bunu bir haftaya düşüremedi. Bu günübirlikçilerin olaylarına yükleneceğiz. Bunun için kamuoyunun desteğini istiyoruz." Miroğlu, günübirlikçilerin yaptığı işle vergi veren esnafı mağdur ettiğini de bildirdi. 
     
</TEXT>
</DOC>
