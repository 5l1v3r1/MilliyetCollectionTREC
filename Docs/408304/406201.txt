<DOC>
<DOCNO> 406201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/spor/spo30.html </URL>
<DATE> 2005/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Ay-Yıldız'a ilk adım 

Almanya U-17 Milli takımında forma giyen ve Milliyet'in yayınları üzerine Futbol Federasyonu tarafından Bayan Milli takımına davet edilen Aylin Yaren "hayaline" kavuştu ve dün İstanbul'a gelerek milli takım seçmelerine katıldı. 
Milli takım kurmayları tarafından Futbol Federasyonu'nun Riva Tesisleri'nde yapılan seçmelere Almanya Karması olarak çağırılan 21 Türk kızının arasında yeralan Aylin, Almanya A ve B takımlarının oynadığı karşılaşmada forma giydi ve göz doldurdu. Milli Takımlar Teknik Direktörü Fatih Terim, Beylerbeyi tesislerinde Almanya'dan gelen bayan futbolcularla tanışma toplantısı yaptı. Milli takım seçmeleri bugün ve yarın devam edecek. 

Nuri Şahin'e büyük onur 

Alman Ligi'nde forma giyen ve gol atan en genç futbolcu unvanlarını kazanan 17 yaşındaki Borussia Dortmundlu Nuri Şahin, bu kez dünya yıldızlarıyla birlikte sahaya çıktı. Şahin, BM Kalkınma Teşkilatı tarafından yoksullukla mücadeleye katkı amacıyla Düsseldorf'ta düzenlenen ve Zidane ile Ronaldo'nun kaptanlıklarını yaptığı iki karma arasında oynanan yardım maçında boy gösterdi. 50 bin kişinin izlediği ve Zidane'ın ekibinin 4 - 2 kazandığı maçta Nuri, Ronaldo'nun ekibinde ilk 45 dakikada forma giydi. 

Spora altın yağdı 

Gençlik ve Spor Genel Müdürlüğü, 2005 yılında yönetmelik çerçevesinde uluslararası platformda madalya kazanan sporcu, antrenör ve kulüplere 62 bin 870 cumhuriyet altını karşılığı 13 milyon 706 bin YTL ödül dağıttı. 419 sporcu, 17 teknik direktör, 164 antrenör, 37 spor elemanı ve 151 kulübe dağıtılan ödüllerde aslan payını yine güreş elde etti. Toplam 9 bin 663 cumhuriyet altını alan güreşi, 8 bin 733 altın ile işitme engelliler, 7 bin 919 altın ile halter, 5 bin 386 ile tekvando ve 5 bin 141 altınla atletizm izledi. 

Hükümlülere kurs 

Eskişehir Atlı Spor Kulübü, Binicilik Federasyonu ve Eskişehir Anadolu Rotary Kulübü'nün desteğiyle Türkiye'de bir ilke imza atarak Eskişehir Açık Cezaevi'nden seçilen hükümlülere seyislik eğitimi vermeye başladı.Yüz kızartıcı suçlardan ceza almamış 10 hükümlüyle başlayan eğitim, 3'er aylık periyotlarla tekrarlanacak. Eğitimi tamamlayan hükümlülere, Milli Eğitim Bakanlığı İl Müdürlüğü'nün onayı ile sertifika verilecek. Binicilik Federasyonu Başkanı Armağan Özgörkey, bu örnek projeye emeği geçenlere teşekkür etti. 

Güneş İran'da 

A Milli Futbol Takımı'nın eski Teknik Direktörü Şenol Güneş, İran birinci lig takımlarından Persepolis yöneticileriyle görüşmek üzere İran'ın başkenti Tahran'a gitti. Azadi Stadyumu'ndaki Persepolis-Sepahan maçını izleyen Güneş'in anlaşmaya varması Ali Pervin'in yerine göreve getirileceği öğrenildi. 

Samsunspor'a Sırp kaleci 

Samsunspor, Bulgaristan'ın CSKA Sofya kalesini koruyan Dejan Maksic ile anlaştı. Sırp kalecinin pazartesi günü İstanbul'a gelerek sözleşme imzalayacağı açıklandı. Bu arada yönetim, kaleci Ali Uyanık, Petkov, Elyasa, Muzaffer ve Fatih'ten kendilerine kulüp bulmalarını istedi. 

Küfür ifadesi 

Konyaspor maçında çıkan olaylarda polislere küfür ettiği iddia edilen Sivassporlu iki yönetici Mehmet Oflas ile Ekrem Onar ve yerel bir gazetenin muhabiri Yusuf Ünsal dün ifade verdi. Polislerin şikayeti üzerine Sivas Adliyesi'ne giden Oflaz, Onar ve Ünsal, daha sonra Adliye'den ayrıldı. 


</TEXT>
</DOC>
