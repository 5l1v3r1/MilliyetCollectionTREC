<DOC>
<DOCNO> 406655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sondun40.html </URL>
<DATE> 2005/12/26/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
İsrail ve Filistinli militanlar arsında çatışma 
</HEADLINE>
<TEXT>

     Filistinli militanların Gazze Şeridi'nde İsrail hedeflerine roket saldırısında bulunduğu, İsrail ordusunun da top ateşiyle karşılık verdiği bildirildi. 
     İsrail radyosu, Filistinli militanların bugün erken saatlerde İsrail hedeflerine 2 roket attığını, olayda can ve mal kaybı meydana gelmediğini duyurdu. 
     Roketlerden birinin Gazze Şeridi yakınındaki bir kibbutzda anaokulu yakınlarına, diğerininse Aşkelon'un güneyinde bir köyün yakınına düştüğü belirtildi. 
     İsrail ordusundan yapılan açıklamada, Filistinli militanların saldırıda Kassam roketleri ve havantopu kullandığı, bu saldırıların ardından İsrail ordusunun da roket atılan yere topçu ateşiyle cevap verdiği kaydedildi. 
     Gazze'deki Filistinli görgü tanıkları, İsrail'in attığı 3 top mermisinin Gazze Şeridi'nin güneyindeki bir çiftliğin yakınına isabet ettiğini, olayda yaralanan olmadığını söyledi. 
     İsrail'in, Kassam füzesi saldırılarına karşı Gazze Şeridi'nin kuzeyinde bir tampon bölge oluşturmayı planladığı bildirilmişti. Filistin Başbakanı Ahmed Kurey de, bu planı kesinlikle reddettiğini açıklamıştı. 
     
</TEXT>
</DOC>
