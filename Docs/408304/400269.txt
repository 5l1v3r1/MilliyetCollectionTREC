<DOC>
<DOCNO> 400269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/son/sonsiy10.html </URL>
<DATE> 2005/12/03/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Eker Eğitim, sadece bugüne değil, geleceğe yapılan yatırımdır... 
</HEADLINE>
<TEXT>

     Tarım ve Köyişleri Bakanı Mehdi Eker, ''Eğitim, sadece bugüne değil, geleceğe yapılan yatırımdır'' dedi. 
     Eker, Kırşehir'de hayırsever Muzaffer Marşap tarafından yaptırılan 24 derslikli lise binasının temel atma töreninde, AK Parti iktidarı olarak eğitime büyük önem verdiklerini söyledi. 
     Türkiye'nin uzun yıllardır eğitime gerekli yatırımı yapamamanın eksikliğini yaşadığını ifade eden Eker, şöyle dedi 
     ''Eğitim, sadece bugüne değil, geleceğe yapılan yatırımdır. Bu nedenle bir ülkede yapılan en önemli sermaye yatırımı, eğitime yapılan yatırımdır. Türkiye sosyoekonomik sorunlar nedeniyle uzun yıllar bu alanda eksiklik yaşamıştır. AK Parti hükümeti uzun zamandan sonra ilk defa kamu bütçesi içinde Milli Eğitim bütçesini ilk sıraya koydu. Ancak bu da eğitim alanındaki eksikliğin giderilmesi için yeterli olmuyor. Özel idarelerin ve hayırseverlerimizin katkılarına ihtiyacımız var. Bu bakımdan, burada temelini atacağımız lise binası ve benzeri yatırımlar büyük önem taşıyor.'' Kırşehir'de Ahi Üniversitesi'nin kurulma kararının Bakanlar Kurulu'ndan geçtiğini ve TBMM Genel Kurulu'nda görüşüleceğini hatırlatan Eker, Ahi Üniversitesi'nin kurulması için gerekli desteği sağlayacaklarını belirtti. 
     Kırşehir'de Gazi Üniversitesi'ne bağlı olarak kağıt üzerinde kurulan bir Ziraat Fakültesi bulunduğunu hatırlatan Eker, Kırşehir'de bulunan Malya Tarım İşletmesi'ne ait arazilerin bir kısmının Ziraat Fakültesi binası yapılması amacıyla tahsisi için gayret göstereceğini de kaydetti. 
     Kırşehir Valisi Selahattin Hatipoğlu da Kırşehir'in eğitim alanındaki başarılarına dikkati çekerek, eğitimin kalitesini daha da artırmak için çalıştıklarını ifade etti. 
     AK Parti Kırşehir milletvekilleri Hacı Turan ve Mikail Arslan ile vatandaşların katıldığı törende, konuşmaların ardından lise binasının temeli atıldı. 
     Muzaffer Marşap tarafından yaklaşık 1 milyon 200 bin YTL harcanarak yaptırılacak lise binasının gelecek yıl hizmete açılması planlanıyor. 
     Bakan Eker, daha sonra Kırşehir Valisi Hatipoğlu'nu makamında ziyaret ederek, ilin sorunları hakkında bilgi aldı. 
     Beyin kanseri sonucu hayatını kaybeden oğlu Deniz Bayındır'ı bugün Kırşehir'de toprağa veren CHP Kırşehir Milletvekili Hüseyin Bayındır'a da taziye ziyaretinde bulunan Eker, daha sonra Kırşehir Belediyesi tarafından yaptırılan sosyal tesislerin açılışını yaptı. 
     
</TEXT>
</DOC>
