<DOC>
<DOCNO> 401601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/yazar/pulur.html </URL>
<DATE> 2005/12/08/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Türk kimdir 1 
</HEADLINE>
<TEXT>


BİR konuyu ne kadar anlatmaya çalışsanız, dileyip yazsanız, yeteri kadar gerçekçi olamayabilirsiniz çünkü ancak yaşayan gerçeği anlatır. 
Eğer anlattıkları abartılmamışsa, uydurulmamışsa gerçektir. 

SON günlerde alt kimlik-üst kimlik tartışmasıyla "Türk kime denir " sorusu ortaya atıldı 
"Türk kimdir " 
Bu sorunun cevabını iki okurumuzun mektubunu yayımlayarak düşünelim dedik. 
Birinci mektup Derya Gemici'den 
"Köşenizde 30. 11. 2005 tarihli "Alt kimlik, üst kimlik... Ya 66. madde .." başlıklı yazınızı okuduktan sonra, ailemle ilgili bu anımı size aktarma ihtiyacı hissettim. 
Anneannem ve dedem Yugoslav göçmenidir hatta annem ve teyzem de Üsküp doğumludur. Babam ise Bulgaristan doğumlu göçmen bir ailenin çocuğudur. Küçükken anneannem ve dedemlere bu göçmenlik meselesiyle ilgili çok soru sorardım. Anneanne siz Arnavut musunuz Anneanne siz eskiden de Müslüman mıydınız vs... Her seferinde aynısını aldığım o yanıt o kadar güzel olurdu ki 
-Yavrucum deden, ben, annen ve teyzen Arnavut olarak doğdu ama sonra devletimiz bizi yeterince koruyamadı ve isterseniz gidin, dedi. İşte devletimiz bize isterseniz gidin dediğinde de Türkiye bize kucak açtı ve biz de buraya geldik, yerleştik. Bizler de Türk olduk, yani bizler Türk'üz. Evet, Türk olarak doğmadık ama Türk olmayı seçtik. Zor şartlar altında vatandaşlarına gidin demek yerine, kalın ve savaşın diyen milletin mensubu olmayı seçtik. Ama yavrucum, bu seni yanıltmasın, benim ve senin köklerimizi ink r edemeyiz. Evet, Arnavut kökümüz var ama bizler şu anda Türkiye Cumhuriyeti vatandaşı olan Türkleriz. Müslümanlık konusuna gelince de, evet, bizler Müslümanız ve bildiğim kadarıyla ailem de öyle ama Müslümanlıktan önceki köklerimizi bilmiyorum. Bir de yavrucum, sakın ha Türklerin hepsi Müslümandır diye bir yanılgıya kapılma çünkü değildir. Bu topraklarda yalnızca Müslümanlar yaşamaz. Bunları büyüdükçe daha da iyi anlayacaksın. 

BU yanıt, anneanneme de sorsam, dedeme de sorsam değişmezdi. Bana her zaman için dinlemeyi sevdiğim, muhtemelen o yaşlarda pek iyi anlayamadığım, ama şu günkü durumuma da bir o kadar iyi uyduğunu düşündüğüm bu uzun yanıtı verirlerdi. Onlar yalnızca ağız birliği ettikleri için bu yanıtı vermezlerdi. Bu yanıt onların kalbindeydi çünkü. İşin ilginç yanı da anneannemin okuryazar olmaması, dedemin ise ilkokul mezunu olmasına -yani bazılarına göre cahil sayılmasına rağmen- bu yanıtı vermeleriydi. Son günlerde tartışılan alt kimlik-üst kimlik konularına çok uygun olduğunu düşündüm bu olayın." 

DERYA Gemici'nin anlattıkları sanırız "Türk kimdir " sorusuna açıklık getiriyor. 
İkinci mektubu yarın okuyacaksınız, Rafael Sadi'nin İsrail'den gönderdiği mektup en az Derya Gemici'nin anlattıkları kadar ilginç... 



</TEXT>
</DOC>
