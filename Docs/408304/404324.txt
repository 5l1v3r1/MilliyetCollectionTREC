<DOC>
<DOCNO> 404324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sonspo18.html </URL>
<DATE> 2005/12/17/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Kayserispor ara vermedi... 
</HEADLINE>
<TEXT>

     Turkcell Süper Futbol Ligi'nin ilk yarısını Galatasaray mağlubiyetiyle kapatan Kayserispor, ara vermeden, Salı günü oynanacak kupa maçının hazırlıklarına başladı. 
     Karpuzatan Kulüp Tesisleri'nde toplanan sarı-kırmızılı futbolcular, Ertuğrul Sağlam gözetiminde antrenmana çıktı. 
     Antrenman sahasında toplantı yapan Sağlam, Galatasaray maçında oynadıkları futboldan dolayı oyuncularını kutladı. 
     Sağlam, moral bozukluğu istemediğini, Salı günü önemli bir kupa maçına çıkacaklarını ve bu maçtan mutlaka galibiyet beklediğini bildirdi. 
     Galatasaray maçında oynayan futbolcular düz koşu yaptıktan sonra antrenmanı bırakırken, diğer futbolcular yarı sahada çift kale maç yaptı. 
     Teknik Direktör Ertuğrul Sağlam, AA muhabirine, ilk yarıyı ve Türkiye Kupası hedeflerini değerlendirdi. 
     Fortis Türkiye Kupası'nda iddialı olduklarını kaydeden Sağlam, şunları söyledi 
     ''Öncelikle Denizlispor maçını kazanıp, bizi çeyrek finale taşıyacak rahatlığa ulaşmak istiyoruz. Trabzon galibiyetinden sonra Denizlispor karşısında alınacak bir galibiyet, bize, çeyrek final kapılarını sonuna kadar açacaktır. Çeyrek final ve yarı finalde oynayacağımız rakipleri de yenersek finale çıkacağız. Final sonucunda da rakiplerimizin şampiyonlar ligine katılan ekiplerden biri olması halinde Avrupa kupalarına katılmayı garantileyeceğiz. Bizi Avrupa'ya taşıyacak en kısa yol Türkiye Kupası'dır.'' Kayseri halkına ve taraftarlarına bugüne kadar yaşamadıkları duyguları ve başarıları yaşatmak istediklerini vurgulayan Sağlam, bu nedenle Türkiye Kupası'nı çok önemsediklerini belirtti. 
     
     ''MAALESEF BAŞARAMADIK'' 
     Sağlam, ligde zirve yarışından çok uzaklaştıklarını belirterek, şöyle konuştu 
     ''Çeşitli sebepler bunda etkili oldu. Tabi kendi hatalarımızda var bunun içinde. Hakemlerle alakalı yorum yapmak istemiyorum. Biz hala lig üçüncüsüyüz. Belki zirveden koptuk ama en azından bundan sonraki dönemde bulunduğumuz yeri korumak için mücadele vereceğiz. Bundan sonraki hedefimiz bu olacaktır.'' Galatasaray maçından sonra, kesinlikle ''Keşke'' dediği bir konu olmadığını ve maçı iyi bir maç olarak değerlendirdiğini dile getiren Sağlam, '' Futbolcularımın, 2-0 geriye düştükten sonraki maçı tekrar çevirmek istekleri gerçekten üst seviyedeydi'' diye konuştu. 
     Ertuğrul Sağlam, futbolcularından, dünkü maçta gösterdikleri hırsı ve konsantrasyonu her maçta istediğini, böyle devam ederlerse büyük başarılara imza atacaklarını bildirdi. 
     
</TEXT>
</DOC>
