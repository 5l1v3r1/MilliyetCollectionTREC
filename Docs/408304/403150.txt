<DOC>
<DOCNO> 403150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sontur05.html </URL>
<DATE> 2005/12/13/ </DATE>
<TIME> 07.50 </TIME>
<AUTHOR>  </AUTHOR>
<HEADLINE>
Yük treni raydan çıktı, 4 vagon devrildi 
</HEADLINE>
<TEXT>

     Ramazan TUNCER NURDAĞI Gaziantep , DHA 

GAZİANTEP’in Nurdağı İlçesi’nde bilinmeyen bir nedenle yük treninin raydan çıkması sonucu 4 vagon devrildi, demiryolu ulaşıma kapandı. 
     Sivas’ın Divriği İlçesi’nden Hatay’ın İskenderun İlçesi’ne demir cevheri taşıyan 54 bin 821 sefer sayılı yük treni, belirlenemeyen bir nedenle Nurdağı İlçesi yakınında raydan çıktı. 4 vagon devrilirken, elektrik direkleri de parçalandı. Kaza nedeniyle demiryolu ise ulaşıma kapandı. Bu güzergahtaki trenler, Kahramanmaraş’ın Pazarcık İlçesi’ne bağlı Narlı ve Gaziantep’in Nurdağı İlçesi’ne bağlı Fevzipaşa Beldesi’ndeki istasyonlarda beklemeye alındı. Bekletilen trenlerin yolcuları ise karayoluyla gidecekleri yerlere gönderilmeleri için çalışma başlatıldı. 
     Devrilen vagonların kaldırılarak, demiryolunun yeniden ulaşıma açılması için başlatılan çalışmalar hızla sürdürülüyor. 
     
</TEXT>
</DOC>
