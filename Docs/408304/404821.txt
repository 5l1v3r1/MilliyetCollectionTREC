<DOC>
<DOCNO> 404821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sontur28.html </URL>
<DATE> 2005/12/19/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Folklor kıyafetine 'PKK' benzetmesi 
</HEADLINE>
<TEXT>

     cnntürk.com 

Hakkari'nin Yüksekova ilçesinde tugay komutanı, ilköğretim okulu öğrencilerinin giydiği folklor giysilerini PKK kıyafetlerine benzetti ve suç duyurusunda bulundu. 
     Cumhuriyet Bayramı töreninde Gazi İlköğretim Okulu öğrencileri, yarışmalara katıldıkları giysilerle yöresel oyunları sergiledi. 
     Ancak gösteriyi izleyen Tuğgeneral Erdal Akpınar, öğrencilerin kıyafetlerini 'PKK giysisi'ne benzetti ve okul yöneticileri ile folklor eğiticisi hakkında Cumhuriyet Savcılığı'na suç duyurusunda bulundu. 
     Akpınar, şikayet dilekçesinde giysilerin terör örgütü PKK üyelerinin giydiği kıyafetlere benzediğini belirtti. 
     Suç duyurusu ilçede tartışmaya yolaçtı. Yüksekova Belediye Başkanı Salih Yıldız, köylülerin yüzde 80'inin aynı kıyafetleri giydiğini söyleyerek, suç duyurusunu 'gülünç' olarak niteledi. 
     Okul yöneticileri ile folklor eğiticisinin avukatı Erdal Aydın da, çocukların aynı kıyafetlerle Bitlis'te bölge birincisi olduğunu ve Edirne'de yapılan Türkiye Şampiyonası'nda da bölgeyi temsil ettiğini vurguladı. 
     
     "AYKIRI DURUM TESPİT ETMEDİK" 

     Hakkari Milli Eğitim Müdürü Hekim Turgut, "Yaptığımız incelemede, halk oyunları ekibinin kıyafetlerinde aykırı durum olmadığını tespit ettik" dedi. 
     Turgut AA muhabirine yaptığı açıklamada, Hakkari’nin Yüksekova İlçesi’nde Gazi İlköğretim Okulu öğrencilerinin halk oyunu gösterisi sunduğunu, öğrencilerin gösteriyi sundukları kıyafetin, terör örgütü PKK üyelerinin giysilerine benzetilmesi üzerine, şikayette bulunulduğunu söyledi. 
     Şikayet üzerine okulda bir ay önce inceleme başlattıklarını ifade eden Turgut, "İncelemede, kıyafetlerde aykırı bir durum olmadığını tespit ettik. Bu kıyafetleri bölgedeki vatandaşlar günlük yaşamlarında da giymekte" dedi. Turgut, Cumhuriyet Bayramı töreninin Hakkari Vali Yardımcısı ile kaymakam ve diğer yetkililer tarafından izlendiğini belirterek, "Eğer aykırı bir durum olsaydı, oradaki devlet yetkilileri duruma müdahale ederdi" diye konuştu. 
     Hekim Turgut, olayla ilgili Valiliğin de soruşturma başlatmadığı belirtti. 
     
</TEXT>
</DOC>
