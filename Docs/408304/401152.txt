<DOC>
<DOCNO> 401152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sontur43.html </URL>
<DATE> 2005/12/06/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Gazi Mahallesi doğalgaza kavuştu 
</HEADLINE>
<TEXT>

     İstanbul Gaz Dağıtım Sanayi A.Ş İGDAŞ , Gaziosmanpaşa Gazi Mahallesi’ne törenle gaz verdi. 
     Gazi Mahallesi’nde düzenlenen törende konuşan Gaziosmanpaşa Belediye Başkanı Erhan Erol, yapılan yatırımla bölgede 12 bin kişinin daha ucuz, konforlu ve çevre dostu yakıt olan doğalgaza kavuştuğunu söyledi. 
     Altyapı çalışmalarının tamamlandığı Gazi Mahallesi’nde yatırım atağına kalkacaklarını ifade eden Erol, "Artık Gazi Mahallesi’nde önemli değişimler başlıyor" dedi. 
     İstanbul Büyükşehir Belediye Meclisi 2. Başkan Vekili Ahmet Selamet de doğalgazın İstanbul geneline hızla yaygınlaştırıldığını ve kentin yüzde 85’ine doğalgaz ulaştığını bildirdi. 
     Selamet, "Evinin önünden doğalgaz geçtiği halde bu yakıttan yararlanmayan 800 bin kişinin bir an evvel doğalgaz kullanmaya başlaması, kendi avantajlarına olacak" diye konuştu. 
     İGDAŞ Genel Müdürü Levent Tüfekçi de bu yıl tarihi bir rekor kırarak 338 bin yeni abone aldıklarını ve böylece toplam abone sayısının 2 milyon 970 bine ulaştığını belirterek, "Yıl sonuna kadar hedefimiz abone sayısını 3 milyona çıkarmak" dedi. 
     Törende konuşmaların ardından Selamet, Tüfekçi ve Erol, sembolik olarak Gazi Mahallesi’ne gaz verdi. 
     
</TEXT>
</DOC>
