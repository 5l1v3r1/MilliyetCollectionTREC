<DOC>
<DOCNO> 407337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sonsiy06.html </URL>
<DATE> 2005/12/28/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
"Tv dizilerinde kadın aciz, güçsüz ve teslimiyetçi gözükmesin" 
</HEADLINE>
<TEXT>

     TBMM Namus ve Töre Cinayetleri Araştırma Komisyonu üyesi Gaye Erbatur, komisyon üyelerinin, televizyon dizilerinde, kadını aciz, güçsüz, boyun eğici ve teslimiyetçi gösteren karakterlere yer verilmemesi için çalışma yaptığını bildirdi. 
     Komisyon üyesi ve CHP Adana Milletvekili Gaye Erbatur, AA muhabirine yaptığı açıklamada, medyanın toplum üzerinde büyük etkisinin olduğunu, özellikle televizyon dizilerinde kadının sürekli dövülmesinin, "kadın dövülür" mesajını verdiğini söyledi. 
     Erbatur, medya mensuplarının ve dizi senaryosu yazarlarının mutlaka toplumsal cinsiyet duyarlılığı eğitimi alması gerektiğini savunarak, bu duyarlılığın oluşumuyla ilgili herkesin üzerine düşen görevi yapması gerektiğini vurguladı. 
     "Komisyonun, TV dizilerinde, kadını aciz, güçsüz, boyun eğici ve teslimiyetçi gösteren karakterlere yer verilmemesi için görüş birliği içinde" olduğunu ifade eden Erbatur, şunları söyledi 
     "Komisyonumuz, bu konuyla ilgili önümüzdeki günlerde tavsiye kararı alacak. Bu kapsamda, Radyo Televizyon Üst Kurulu RTÜK ve medya temsilcileri ile görüşmeler yaptık. Dizilerdeki kadın karakterlerine dikkat edilmesini tavsiye ettik. Film yapımcıları ile de görüşülecek." Erbatur, kadını aciz gösteren televizyon dizilerinin yanı sıra kadın hakları konusunda bilgi sahibi olunmamasının da sorunu derinleştirdiğine dikkati çekerek, "Kadını koruyan 4320 sayılı kanunumuz var ancak, yaptığımız gözlemler ve gezilerimizden edindiğimiz izlenim, özellikle kırsalda kadınların önemli bölümünün bu haklarından haberdar olmaması" diye konuştu. 
     Namus cinayetlerine de değinen Erbatur, "Benim kişisel görüşüm, töre cinayetlerinde olduğu gibi namus cinayetlerinin de ağırlaştırılmış müebbet hapis cezası kapsamına alınmasıdır" dedi. 
     Erbatur, şunları kaydetti 
     "Ailesinin istediği kişiyle evlenmeyen, bir başkasıyla evlenmek isteyene bile ’namusunu kirletmiş’ gözüyle bakılıyor. Oysa, namus her bireyin kendisine aittir. Artık hiç kimsenin ’namus’ adı altında katliam yapmasına izin verilmemeli." Erbatur, komisyon olarak başta Güneydoğu Anadolu olmak üzere gezdikleri kentlerde, cezaevlerine kadar gittiklerini, kadın kuruluşlarıyla görüşmeler yaptıklarını, bunları bir rapor haline getirme çalışmalarının ise sürdüğünü sözlerine ekledi. 
     
</TEXT>
</DOC>
