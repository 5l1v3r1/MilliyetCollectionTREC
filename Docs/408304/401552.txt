<DOC>
<DOCNO> 401552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/siyaset/siy04.html </URL>
<DATE> 2005/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hz. Muhammed tasvirine BM'den tepki 
</HEADLINE>
<TEXT>


Danimarka'da yayımlanan Hz. Muhammed karikatürü için BM Komiseri, "Başka inançlara saygısızlık endişe verici" dedi 

İRFAN KURTULMUŞ Kopenhag 


Danimarka'nın Jyllands Posten gazetesinin Hazreti Muhammed'e hakaret içeren karikatürüne, BM İnsan Hakları Yüksek Komiserliği'nden tepki geldi. İslam Kalkınma Örgütü'nün İKÖ şikayetini yanıtlayan BM İnsan Hakları Yüksek Komiseri Louise Arbour, tasvirlerden dolayı üzüntü duyduğunu açıkladı. Arbour, İKÖ üyesi 56 ülkeye gönderdiği mektupta, komiserliğin atadığı iki uzmanın tasvirler konusunda detaylı çalışma başlattığını bildirdi. 
Tasvirler konusunda devreye BM'nin girmesiyle konu uluslararası boyuta taşınmış oldu. İslam Kalkınma Örgütü, BM'ye gönderdiği mektupta, tasvirlerden dolayı Danimarka hükümetiyle irtibata geçmesini ve durum kontrolden çıkmadan harekete geçmesini istemişti. 
BM'nin İnsan Hakları konusundaki en üst düzey yönetici Louise Arbour, İKÖ'ye gönderdiği cevap mektubunda şu görüşlere yer verdi 
"Sizin gazetede çıkan tasvirler konusundaki tavrınızı anlıyorum. Başkalarının inancına saygısızlık yapan her türlü hareket ve davranışı endişe verici bulmaktayım. Böyle bir durum kabul edilemez." 
Din ve inanç özgürlüğü, ırkçılık ve ayrımcılık konularında uzman iki kişinin gerekli çalışmalara başladığını belirten Arbour, "Büyük güven duyduğum uzmanlar, çalışmalarının sonunda nasıl bir strateji uygulanması konusunda önemli tavsiyelerde bulunacaktır" dedi. 
Danimarka Başbakanı Anders Fogh Rasmussen, Arbour'un İKÖ üyelerine gönderdiği mektup konusunda bilgisinin olduğunu ifade ederken, herhangi bir yorum yapmadı. 


</TEXT>
</DOC>
