<DOC>
<DOCNO> 407355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sonsiy24.html </URL>
<DATE> 2005/12/28/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Üniversitelerarası Kurul Yargı telkin ve talimatlardan uzak tutulmalı 
</HEADLINE>
<TEXT>

     Üniversitelerarası Kurul ÜAK Başkanı Prof. Dr. Emin Alıcı, Rektörler Komitesi ve ÜAK’nun daha önceki aldığı kararlarını sürdürdüğünü belirterek, "Üniversitelerarası Kurul hukuk devletinin varlığını sürdürmesi ve yargının telkinlerden ve talimatlardan uzak tutulması konusundaki talebini yinelemektedir" dedi. 
     Rektörler Komitesi toplantısı, YÖK Başkanı Prof. Dr. Erdoğan Teziç başkanlığında yapıldı. Toplantının ardından ÜAK Başkanı ve Dokuz Eylül Üniversitesi Rektörü Prof. Dr. Emin Alıcı başkanlığında, kurul toplantısı gerçekleştirildi. 
     Yaklaşık 3 saat süren toplantının ardından Prof. Dr. Alıcı, gazetecilere, "Rektörler Komitesi ve Üniversitelerarası Kurul daha önceki aldığı kararlarını sürdürmektedir. Üniversitelerarası Kurul hukuk devletinin varlığını sürdürmesi ve yargının telkinlerden ve talimatlardan uzak tutulması konusundaki talebini yinelemektedir" açıklamasını yaptı. 
     Alıcı’nın açıklaması rektörlerce alkışlandı. Alıcı, gazetecilere başka bir açıklamasının olmayacağını söyledi. 
     Bir gazetecinin YÖK Başkanı Prof. Dr. Teziç’in ve Rektörler Komitesi’nin Van Yüzüncü Yıl Üniversitesi Rektörü Prof. Dr. Yücel Aşkın ile ilgili yaptıkları açıklamalardan dolayı inceleme başlatıldığını anımsatması üzerine, Alıcı, "Bize böyle bir şey iletilmedi, böyle bir bilgi gelmedi" dedi. 
     Bir gazetecinin, bugün Başbakan Recep Tayyip Erdoğan’ın, "Üniversitelerin 6. Çerçeve Programı kapsamında yeterince proje üretemedikleri" yönünde eleştirisi bulunduğunu belirterek, "Üniversiteler yeterince proje üretemiyor mu " sorusuna, "Üniversiteler yeterince proje üretiyor" yanıtını verdi. 
     Öte yandan, Ankara Üniversitesi Rektörü Prof. Dr. Nusret Aras ise gazetecilerin Başbakan Erdoğan’ın konuya ilişkin yaptığı açıklamayla ilgili soruları üzerine, Türkiye’nin henüz AB üyesi değil, aday ülke durumunda olduğuna işaret etti. 
     Türkiye’nin 6. Çerçeve Programı’na yeni katıldığını ve bu çerçevedeki projeleri aday ülke konumunda olduğu için bir AB üyesi ülkenin üniversitesiyle birlikte yapmak zorunda kaldığını anlatan Prof. Dr. Aras, "Bu nedenle bu projelere katılım sınırlı oluyor" diye konuştu. 
     Aras, Türkiye’nin adaylık döneminde olduğu için bu projelere direkt olarak katılamadığını vurgulayarak, "Türkiye, AB üyesi olursa bu projelerin sayısı da artacaktır" dedi. 
     
</TEXT>
</DOC>
