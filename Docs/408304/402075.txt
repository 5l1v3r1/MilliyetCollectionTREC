<DOC>
<DOCNO> 402075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sonsiy06.html </URL>
<DATE> 2005/12/09/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Kınama cezası alan müdür vekiline terfi 
</HEADLINE>
<TEXT>

     Aydın İl Kültür Müdür Vekili iken müze derneği kasasından zorla 100 milyon alan ve Kaymakamlığın şikayeti üzerine hakkında açılan idari soruşturmada "kınama" cezası alan Metin Atsal’ın bugün İzmir il Kültür ve Turizm Müdürü olması tepki çekti. Kültür ve Turizm Bakanı Atila Koç, Atsal’a verilen kınama cezasının af yasası kapsamına girdiğini, Maliye Bakanlığı’nın ise geri alınması istenen paranın kanıtlanamayacağı gerekçesiyle dava açmadığını bildirdi. 
     CHP İzmir Milletvekili Erdal Karademir konuyu bir soru önergesiyle TBMM’ye taşımıştı. Karademir, Yenihisar Kaymakamlığı’nın Aydın Valilik Makamına 01.07.1997 tarihinde gönderdiği yazıda, bugün İzmir İl Kültür ve Turizm Müdürü olan Metin Atsal’ın, Aydın İl Kültür Müdür Vekili olarak görev yaptığı 20.06.1997’te Milet Müzesine gelerek, müze bünyesinde çalışan Milet Derneği’den 1.5 milyar lira para istediği, ancak dernek yöneticilerinin yasal olmadığını söyleyerek bu parayı vermedikleri, bunun üzerine Metin Atsal’ın gişe görevlilerini ve müze personelini tehdit ederek, bu defa 700 milyonluk çek istediğini, bunu da alamayınca Didim bilet gişesinden 100 milyon lirayı alarak Kültür Müdürlüğüne ait makam aracıyla oradan uzaklaştığının belirtildiğini aktardı. Olayın ciddiyeti ve konunun Bakanlığa iletilmesi üzerine söz konusu Atsal’ın ertesi gün, 21 Haziran 1997’de Aydın’ın Söke ilçesi Güllübahçe PRIENE Ören yerine gelerek aldığı 100 milyon lirayı teslim etmek istediğini kaydeden Karademir, Atsal’ın, Dernek Başkanının parayı almak istememesi üzerine tehditler savurarak PRIENE’den MİLET’e giderek müzedeki görevlilere küfürler ve tehditler savurarak parayı iade ettiğine dair zorla bir de "tutanak" hazırlattırarak oradan uzaklaştığını aktardı. Karademir, Yenihisar Kaymakamlığı’nın Aydın Valiliği’ne gönderdiği söz konusu yazının son kısmında, "Bu kadar olumsuz ve çirkin davranış içinde bulunan bu şahıs hakkında tahkikat yapılmasını ve daha önce aldığı yüz milyon paranın Milet Müzesi Derneği’ne iadesinin" istendiğini de bildirdi. 
     Metin Atsal’ın yasal dayanağa ve gerekçeye dayanmadan tehdit yoluyla el koyduğu paranın hangi amaçla ve nerede kullanılmak üzere alındığını, Atsal’ın etik olmayan bu davranışının, toplumun devlete güvenini zedelediği iddialarına katılıp katılmadığını Bakan Koç’a soran Karademir’e şu yanıt geldi 
     "Metin Atsal hakkında Bakanlık Makamımın 24 07 1997 tarihli ve 11581 sayılı oluru ile soruşturma açılmış ve Bakanlığım Müfettişleri tarafından yapılan soruşturma neticesinde 657 sayılı Devlet Memurları Kanununun değişik 125’inci maddesinin B l fıkrası gereğince "Kınama" cezası 
     ile tecziyesi uygun görülmüştür. Fakat söz konusu ceza 4455 sayılı Af Kanunu kapsamına girmiştir. Yine aynı konuyla ilgili olarak Dernek hesabından aldığı toplam 182.500.000.TL meblağın Borçlar Kanununun 41’inci maddesi gereğince ödettirilmesi makamca uygun görülmüştür. Söz konusu meblağın tahsili için konu Maliye Bakanlığı Ankara Muhakemat Müdürlüğü’ne intikal ettirilmiş olup, Ankara Muhakemat Müdürlüğü’nce soruşturma dosyasında mevcut belgelere göre söz konusu alacak davasının ispatının mümkün olmaması nedeniyle dava açılmasından vazgeçildiği Bakanlığıma bildirilmiştir." 
     
     KINANAN MÜDÜRÜN TARİKAT İLİŞKİSİ İDDİASINA YANIT YOK 
     Karademir ayrıca, İzmir İl Kültür ve Turizm Müdür Metin Atsal’ın tavrı nedeniyle AGORA Büyük ören yerine, 3 yılda 4 trilyonluk katkıda bulunan İzmir Büyükşehir Belediyesi ve İzmir Ticaret Odası’nın da gerekli iletişimi sağlayamadığını, bu dumunun Atsal’ın "Müze ve örenyerlerini gayri İslami görmesinden mi kaynaklandığını" da sormuştu. 
     Bakan Koç, Karademir’in, ödenek gönderilmesine rağmen, Atsal’ın, basta SIMIRNA Tepe Kule kazısı olmak üzere çeşitli kazıların ödenek tahakkuklarını imzalamayarak kazı çalışmalarını dolaylı yoldan engellediği ve Müdür Atsal’ın Bergama ve İzmir Müzesinde temizlik şirketi aracılığıyla işe yerleştirilen kişiler ile tarikat ilişkilerine girdiği iddiaları hakkındaki iddialarına ise "Bu konularda Bakanlığıma, yasal prosedüre uygun herhangi bir şikayet veya müracaat ulaşmamıştır" yanıtını vermeyi yetirli gördü. 
     
</TEXT>
</DOC>
