<DOC>
<DOCNO> 402994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sondun12.html </URL>
<DATE> 2005/12/13/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
İsrail askerleri 4 Filistinliyi vurdu 
</HEADLINE>
<TEXT>

     İsrail askerleri, Batı Şeria'nın kuzeyindeki Nablus kentinde 3 Filistinliyi vurdu. 
     Filistinli sağlık görevlileri ve güvenlik kaynakları, askerlerin kentte çıkan çatışmada taş atan 3 Filistinliye ateş açması sonucu yaralanan Filistinlilerden 2'sinin durumunun ağır olduğunu bildirdi. 
     İsrail ordusu konuyla ilgili açıklama yapmazken, İsrailli bir yetkili olayın araştırıldığını söyledi. 
     Askeri kaynaklar da olay sırasında askerlere ateş açan Filistinlilerin attığı patlayıcı maddenin, 2 İsrail askerinin hafif yaralanmasına neden olduğunu belirtti. 
     
     ABLUKA GEVŞEDİ 

     Bu arada, İsrail ordusu, Gazze Şeridi ile Batı Şeria'ya uygulamakta olduğu ablukayı hafifletti. 
     Geçen hafta Netanya'da 5 İsraillinin ölümüne yol açan intihar saldırısı üzerine başlatılan abluka dün gevşetildi. Batı Şeria'da yaklaşık 30 bin, Gazze Şeridi'nde de 10 bine yakın Filistinli işçi ve tüccara tekrar İsrail'e geçme imkanı tanındı. 
     Kudüs ile Ramallah Batı Şeria arasındaki Kalendiye sınır kapısı ise açılmadı. 
     
     FİLİSTİNLİ BİR ÇİFTÇİ ÖLDÜRÜLDÜ 

     Gazze Şeridi'ndeki Han Yunus yakınlarında Filistinli bir çiftçinin, İsrail zırhlılarından açılan ateş sonucu öldüğü bildirildi. 
     Abasan köyündeki Nasr Hastanesi'nden yapılan açıklamada, Ahmed El Kara isimli çiftçinin, bölgede operasyon düzenleyen İsrail askerlerinin hedefi olduğu ve kaldırıldığı hastanede hayatını kaybettiği belirtildi. 
     İsrail ordusundan ise olaya ilişkin bir doğrulama ya da yalanlama gelmedi. 
     Bu ölümle, İntifada'nın başladığı Eylül 2000'den bu yana ölenlerin sayısı 4907'ye yükseldi. 
     
</TEXT>
</DOC>
