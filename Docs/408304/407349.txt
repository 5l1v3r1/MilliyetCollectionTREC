<DOC>
<DOCNO> 407349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sonsiy18.html </URL>
<DATE> 2005/12/28/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Sağlık Bakanlığı Iğdır'da insanlarda kuş gribi yok 
</HEADLINE>
<TEXT>

     Sağlık Bakanlığı, Iğdır ve Aralık ilçesinde insanlarda kuş gribine rastlanmadığını bildirdi. 
     Sağlık Bakanlığı’ndan yapılan açıklamada, Tarım Bakanlığı’nın Iğdır ve Aralık ilçesinde tavuk vebası ve etkeni avian influenza virüsünün H5 tipine rastlandığını bildirmesinin ardından, halk sağlığı açısından bölgede gerekli tedbirlerin alındığı kaydedildi. 
     Bu kapsamda ilk olarak Iğdır İl Sağlık Müdürlüğü tarafından Tarım Köyişleri Bakanlığı’nca ilan edilen karantina bölgesinde, sağlık çalışanlarına ve halka, hastalık hakkında bilgi verildiği belirtildi. 
     Bakanlık açıklamasında, bölgeye uzmanlardan oluşan 2 kişilik bir ekibin gönderildiği, Tarım Bakanlığı’yla gerekli koordinasyon çalışmalarına başlandığı vurgulandı. 
     Şu an itibariyle hastalık bölgesinde insanlarda her hangi bir hastalık vakasına raslanmadığını belirten Bakanlık, halk sağlığı açısından bütün tedbirlerin alındığını bildirdi. 
     
</TEXT>
</DOC>
