<DOC>
<DOCNO> 402627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/spor/spo04.html </URL>
<DATE> 2005/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
2 dakikada yerle bir 2-3 
</HEADLINE>
<TEXT>


Trabzonspor iki farklı öne geçtiği maçta Ankaraspor'a evinde vuruldu. Yattara ve Szymkowiak'ın golleriyle devreyi 2-0 önde kapatan ev sahibi, 10 kişi kalan rakibini durduramadı, Musa, Ersen ve Emre Aktaş galibiyeti getiren isimler oldu 


Trabzonspor, Ankaraspor önünde son yılların en dramatik yenilgilerinden birini aldı. Bordo - mavililer, Başkan Atay Aktuğ'un son maçında müthiş bir ilk yarı çıkardı. Yattara ve Szymkowiak'ın golleriyle iki farklı öne geçen Karadeniz ekibi, ikinci 45 dakika adeta durdu. Konuk takım Musa ile umutlandı ancak Ahmet Yıldırım, Ankaraspor'u 10 kişi bıraktı. Rakibini eksik yakalamasına rağmen hücumda fazla çoğalamayan Trabzonspor 90. dakikada Ersen Martin'in golüyle sarsıldı. 90 artı 2'de Emre Aktaş, Başkent ekibini 3-2 öne geçirdi. Bu arada Mustafa Çulcu da faal hakemlik kariyerini dünkü karşılaşma ile noktaladı. 

Maçın karnesi 
HAKEMLER Mustafa Çulcu, Orkun Aktaş, Harun Taş 
TRABZONSPOR Jefferson 5 - Ufukhan 5 , Tayfun 4 , Erdinç 5 , Celaleddin 5 Dk.74 Kürşat 3 - Adem 5 , Hüseyin 6 , Szymkowiak 7 Dk.81 Hasan Üçüncü 4 , Lee Yong 5 - Yattara 6 Dk.88 Jun , Fatih 5 
YEDEKLER Tolga Zengin, İbrahim, Eller, Feridun 
ANKARASPOR Jevric 6 - Hasan 5 Dk.86 Emre Aktaş , Şenol 5 , Ahmet Yıldırım 4 - Batak 6 , Murat Erdoğan 7 , Hürriyet 6 , Erman 4 Dk.53 Ersen Martin 6 , Musa 7 - Jaba 6 , Tita 5 Dk.70 Mustafa Yalçınkaya 4 
YEDEKLER M.Ali, Mustafa, Savaş, Emre Köksal 
GOLLER Yattara Dk.19 , Szymkowiak Dk. 45 3 , Musa Dk.54 , Ersen Martin Dk.90 , Emre Aktaş Dk.90 2 
SARI KART Tayfun, Szymkowiak, Erdinç Trabzon , Musa, Mustafa Yalçınkaya Ankaraspor 
KIRMIZI KART Dk.62 Ahmet Yıldırım Ankaraspor 

'Burada ne işim var' 

Teknik Direktörü Vahid Halilhodziç karşılaşma sonrası ilginç açıklamalar yaptı. Boşnak hoca, "Yorum yok. Bu bir skandal. Trabzonspor derin ve ağır bir hasta. Kendi kariyerimde ilk kez böyle bir mağlubiyet yaşıyorum. Çok büyük eleştiriyi hakediyoruz. Bu akşam, Burada ne işim var diye sordum kendime. İtibarımı kaybetmek için buraya gelmedim" dedi. Halilhodziç, "İstifayı düşünüyor musunuz" sorusuna ise " Kimsenin beni enayi yerine koymasını istemem. Kaderimle ilgili kararı ben veririm. Elime sıcak patates verdiler. Bazı şeyler zor değişiyor. Teslim olmuyorum, çalışmalarımı sürdüreceğim. Ama bunların bir sonuç vermediğini görürsem giderim" diye konuştu. 


</TEXT>
</DOC>
