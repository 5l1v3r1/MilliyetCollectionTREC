<DOC>
<DOCNO> 407909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sondun34.html </URL>
<DATE> 2005/12/30/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Hapisteki Filistinli liderden hatalar için İsrail'den 'özür' 
</HEADLINE>
<TEXT>

     İsrail mahkemesi tarafından ömür boyu hapse mahkum edilen ikinci Filistin ayaklanmasının lideri Mervan Barguti, El Fetih liderliğindeki Filistin yönetiminin ''hataları'' için özür dilerken, Filistinlilere, gelecek seçimlerde El Fetih'e ''yeni bir fırsat'' tanımaları çağrısında bulundu. 
     El Fetih'in 25 Ocak'ta yapılacak genel seçimler için yaptığı ön seçimleri birinci sırada kazanan Barguti, yarın Filistin gazetelerinde yayımlanacağı belirtilen açıklamasında, seçmenlerden, demokratik bir devletin oluşumu için tek güvence olarak nitelediği El Fetih'e oy vermelerini istedi. 
     Siyasi alanda yükselişe geçen Hamas örgütünün de ''yeni, temiz bir Filistin hükümeti''nin ortaklarından olması gerektiğini ifade eden Barguti, şunları kaydetti 
     ''Son yıllarda yapılan hatalar nedeniyle Filistin halkından özür dilemekten çekinmiyoruz. Ve Filistin halkına, El Fetih'e yeniden güvenmeleri ve yeni bir fırsat vermeleri çağrısında bulunuyorum.'' Filistinlilerin en sevilen liderlerinden biri olarak bilinen Barguti, bir İsrail mahkemesi tarafından İsraillilere yönelik kanlı saldırılara karıştığı gerekçesiyle 5 kez ömür boyu hapis cezasını çarptırılmıştı. 
     Son Filistin yerel seçimlerinde, bazı kentlerde yönetimini ele geçiren radikal Hamas örgütünün, kamuoyu yoklamalarına göre milletvekilliği seçimlerinde de yüksek oranda oy alması bekleniyor. 
     Filistin'de genel seçimlerden önce El Fetih içinde genç kanat ile Filistin yönetimi lideri Mahmud Abbas'ın temsil ettiği kanat arasında görüş ayrılığı çıkmış, genç kanat Barguti liderliğinde yeni bir oluşum şekillendirmişti. El Fetih içindeki bu ayrışma, daha sonra iki grubun ortak liste hazırlamasıyla giderilmişti. 
     Sürecin bu ay başında düzenlenen yerel seçimlere de etkisi olmuş ve Batı Şeria'daki yerel seçimlerde Hamas, sürpriz bir şekilde 4 belediyeden 3'ünü almıştı. 
     
</TEXT>
</DOC>
