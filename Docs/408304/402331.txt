<DOC>
<DOCNO> 402331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/son/sonsiy06.html </URL>
<DATE> 2005/12/10/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Arınç, Tosun'u korudu "Hezeyan lafını garipsiyorum" 
</HEADLINE>
<TEXT>

     
     ANKA 
     
TBMM Başkanı Bülent Arınç, mensubu olduğu AKP’nin Tokat Milletvekili Resul Tosun’a sahip çıkarken, Tosun hakkında "münferit hezeyan" açıklaması yapan Genelkurmay Başkanlığı’nı "garipsediğini" bildirdi. TBMM’deki muhafız taburu için sadece kendisinin karar alabileceğinri belirten Arınç, Genelkurmay’ın Kara Kuvvetleri Komutanlığı’nın bröve değişikliğine karşı çıkanlara bile daha "merhametli davrandığını" savundu. 
     TBMM Başkanı Bülent Arınç, İslam Konferansı Örgütü zirvesinden dönüşünde Esenboğa Havalimanı’nda bir açıklama yaptı. 
     Arınç’a, AKP Tokat Milletvekili Resul Tosun’un Ankara’daki askeri birliklerin konumlarından ve TBMM kampüsü içindeki Muhafız Taburunun buradan taşınmasına ilişkin yazısı ve bunun ardından Genelkurmay Başkanlığı’nın "menferit bir hezeyan" açıklaması hakkındaki görüşleri soruldu. 
     Çok eski yıllardan bu yana Meclis’te bir muhafız taburu bulunduğunu ve bunun da kendilerine onur verdiğini belirten Arınç, "Çünkü silahlı kuvvetlerimiz, ordumuz, büyük Atatürk’ün ifadesiyle TBMM’nin ordusudur. Bizim bundan kuşku duymamız, sıkıntı duymamız hiçbir zaman olmadı, iftihar ediyoruz" dedi. Geçmişe bakıldığında Meclis’teki Muhafız Taburu’nun büyük bir sembol olduğunun görüleceğini belirten Arınç, Meclis’in dış güvenliğinin asker tarafından sağlandığını söyledi. 
     
     "TABURUN KONUMUNUN DEĞİŞTİRİLMESİNİ DOĞRU BULMADIĞIMI 
     SÖYLEDİM" TBMM İçtüzüğünün 164 son fıkrasına bakıldığında, Muhafız Taburu’nun sadece TBMM Başkanı’nın emri altında olduğunun görüleceğini kaydeden Arınç, "Dolayısıyla muhafız taburuyla ilgili bir şey söylenmesi, yapılması gerekiyorsa bunu sadece ben yaparım. Yetkilerle konuşur, ifade ederim. Meclis Başkanlığında 4 yıla girdim bu sürede hiçbir askeri yetkiliyle bundan sonra ne olması gerektiği konusunda bir cümle konuşmuş değilim. Sadece AKP’liler değil bütün milletvekilleri bana düşüncelerini ifade etmiştir. Ben taburun konumunu değişterecek hiçbir düşenceyi doğru bulmadığımı söyledim" şeklinde konuştu. 
     
     "GENELKURMAY’IN HEZEYAN AÇIKLAMASINI YADIRGADIM" 
     İsim vermeksizin AKP milletvekili Tosun’un gazetesindeki köşesinden düşüncesini ilan ettiğini, buna karşı cevap verildiğini ve cevapta "bunun münferit hezeyan olduğunun söylendiğini" anımsatan Arınç, bütün olayların akıl süzgecinden geçirilmesi gerektiğini, milletvekili olmasa da herkesin düşüncesini açıklayabileceğini söyledi. Muhafız taburunun Meclis’te olmaması gerektiği söyleyenler olduğu gibi bunun en az tugay seviyesine çıkartılması gerektiğini savunanların da bulunduğunu anlatan TBMM Başkanı Bülent Arınç, açıklaması şöyle sürdürdü 
     
     "BRÖVE DEĞİŞİKLİĞİNE TEPKİ GÖSTERENLERE DAHA MERHAMETLİ 
     DAVRANANLAR" "Bu bir düşüncedir, düşüncenin açıklanmasından da kimseye bir yarar zarar söz konusu değildir. Ama sadece bana ait bir yetkiyken bunun olmayacağını bilen kesimlerin ölçüsüz ve orantısız tepki vermesini doğrusu yadırgadığımı belirtmeliyim. 
     Türk Milleti askeri sever, ordusunu sever milletvekillerimizin hiçbirisinin de bu sevgi dışında olduğunu sanmıyorum. Ama Meclis’teki birisinin farklı düşüncesi de olabilir, buna karşı ’münferit hezeyan’ sözünü ölçüsüz orantısız buluyorum. En azından o arkadaşımızın yazısı kadar orantısız buluyorum. Bunu söyleyenler yazanlar olmuştur, her partiden bunu yazanlar çıkmıştır, ama tabur meclisimizin içindedir ve geçmişte olduğu gibi bugün de Türk askerinin ve milletimizin buluşmasını simgeler. Silahlı kuvvetlerin en üst düzeyinde sanki bir çekişme varmış gibi yazılırken söylenmeyen hezeyan sözünü, köşesinde yazana sarfedilmesini yadırgıyorum. Kara Kuvvetleri rahatlıkla kendi brövesini değiştirebilecekken, ’neden bu oldu’ diyenlere daha merhametli davrananların böyle bir düşünceyi hezeyan olarak nitelemesini garipsiyorum. Taburla ilgili alınmış bir karar yok, ama insanların görüşünü, sözünü ifade etmesinden de rahatsız olmamak gerekir." 
     
</TEXT>
</DOC>
