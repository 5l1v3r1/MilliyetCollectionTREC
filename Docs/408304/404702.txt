<DOC>
<DOCNO> 404702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/soneko22.html </URL>
<DATE> 2005/12/19/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Dış Ticaret Müsteşarlığı 2005, 73.5 milyar dolar ihracatla kapanacak 
</HEADLINE>
<TEXT>

     Dış Ticaret Müsteşarlığı DTM İhracat Genel Müdürü Ali Boğa, Türkiye'nin 2005 yılını 73.5 milyar dolar ihracat ile kapatacağını bildirdi. 
     Boğa, İstanbul Tekstil ve Konfeksiyon İhracatçı Birlikleri İTKİB Genel Sekreterliği tarafından düzenlenen Dahilde İşleme Rejimi DİR Otomasyon Projesi konulu seminerde yaptığı konuşmada, Türkiye'nin 1980 yılından sonra ihracata dayalı bir kalkınma modeli izlediğini anımsattı. 
     Ülke ihracatının her yıl katlanarak arttığını ifade eden Boğa, 2002 yılından bu yana ihracatın istikrarlı bir büyüme trendine girdiğini anlattı. 
     2003 yılında özel sektörün de katkısıyla hazırlanan stratejik plan ile sürdürülebilir bir ihracat altyapısının hazırlandığını kaydeden Boğa, özellikle bilişim ve e-devlet modelini kullanarak dünya pazarlarına Türk mallarının girişini kolaylaştırmaya çalıştıklarını söyledi. 
     Türkiye'nin 1 Ocak-16 Aralık tarihlerini kapsayan dönemde ihracatının 70.5 milyar dolara ulaştığını belirten Boğa, geriye doğru 12 aya bakıldığında ise bu rakamın 73 milyar dolar seviyelerinde olduğunu bildirdi. Boğa, Türkiye'nin 2005 yılını, 73.5 milyar dolar ihracat rakamı ile kapatacağını söyledi. 
     Türkiye ihracatının yüzde 54'ünün DİR çerçevesinde yapıldığını kaydeden Boğa, 1 Ocak 2006 tarihinden itibaren mecburi kılınacak DİR Otomasyon Projesi'nin sadece evrak otomasyonu olmadığının altını çizdi. 
     Boğa, ''DİR Otomasyon Projesi'yle birlikte hava şartları kötüydü, Ankara'ya gidemedim, kaza geçirdim, evrak çantasını kaybettim gibi sorunlar ortadan kalacak. Bilgisayarın başına geçtiğiniz zaman müracaatınızı yapıp, belgelerinizi alabileceksiniz'' diye konuştu. 
     Uygulamayla birlikte zaman tasarrufunun yanı sıra kağıttan da önemli ölçüde tasarruf sağlanabileceğini ifade eden Boğa, firma temsilcilerini, sisteme dahil olmak için yerine getirmeleri gereken işlemleri son güne bırakmamaları konusunda uyardı. 
     
</TEXT>
</DOC>
