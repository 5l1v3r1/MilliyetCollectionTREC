<DOC>
<DOCNO> 401015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/soneko25.html </URL>
<DATE> 2005/12/06/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Unakıtan Yakında vergi kaçıranlar için büyük cezalar getireceğiz 
</HEADLINE>
<TEXT>

     Maliye Bakanı Kemal Unakıtan, yakında, 2006'da kayıtdışı ekonomiyle mücadele için bir paket açıklayacaklarını, vergiye tabi gelirleri olduğu halde bunu vergi dairesinin bilgisi dışında tutan kimselere çok ağır cezalar getireceklerini bildirdi. 
     Unakıtan, Halk Bankası'nın da önümüzdeki yıl halka arz yoluyla özelleştirilmesinin gündeme gelebileceğini belirtti. 
     Unakıtan, NTV ve CNBC-e'nin ortak yayınında soruları yanıtladı. 
     Türkiye'nin AB'ye uyum sürecinde ''kayıtlı ekonomiye geçmek'' zorunda olduğunu kaydeden Unakıtan, bu problemin çözümü amacıyla vergi oranlarını indirdiklerini ve tabana yaydıklarını kaydetti. 
     ''Tabana yaymakla da bırakmayacağız, yaptırımlarımız da oldukça ağır olacak'' diyen Unakıtan, kayıtdışıyla mücadeleye ilişkin yakında bir ''paket'' açıklayacaklarını bildirdi. Uygulamanın 2006 yılı içinde başlatılacağını belirten Unakıtan, ''Bir kimsenin vergiye tabi gelirleri olduğu halde bunu vergi dairesinin bilgisi dışında tutmasına çok ağır cezalar getireceğiz'' dedi. 
     Denetimde, teknolojik ağırlıklı bir yapı oluşturmak gerektiğini belirten Maliye Bakanı, bu yönde hazırladıkları bir çalışmanın da gelecek yıl uygulamaya konulacağını bildirdi. Unakıtan, ''2006 yılında herkesin vatandaşlık numarası, aynı zamanda vergi numarası olacak. Böylece takip kolaylaşacak. Vergi dairelerinin, incelemelerin etkinliğini artırıyoruz. Buna paralel olarak da mevzuatımızı değiştiriyoruz'' diye konuştu. 
     Unakıtan, Türkiye'nin kaçakçılıkla mücadelesinin de büyük önem taşıdığını belirterek, bu sorunu halletmesinin şart olduğunu vurguladı. 
     Bakan Unakıtan, ''Servet affı gündeme gelebilir mi'' sorusuna ''Af diye bir şey bundan sonra kesin olarak gündemimizde olmayacaktır'' karşılığını verdi. 
     Maliye'nin 3 yıldır hazırladığı bütçelerdeki beklentilerin üzerinde üzerinde başarı sağlandığını dile getiren Unakıtan, 2005 yılı için 29 milyar YTL bütçe açığı hesaplandığını, ancak yıl sonu gerçekleşmesinin 14-15 milyar YTL civarında olacağını kaydetti. 
     Unakıtan, bir soru üzerine, menkul kıymet iradının da gelecek yıldan itibaren vergilendirilmeye başlanacağını kaydederek, uygulamadan kaynaklanacak sorunlara ilişkin ilerde yeni düzenleme yapılabileceğini ifade etti. 
     
     2B'LER 
     Kamuoyunda ''2B'' olarak bilinen orman vasfını yitirmiş arazilerin satışına ilişkin düzenlemeye yönelik soru üzerine de Unakıtan, bunun ''Türkiye için çözülmesi gereken bir problem'' olduğunu söyledi. 
     Orman vasfını yitirmiş alanlar üzerinde evler, köyler, kasabalar kurulduğunu anlatan Kemal Unakıtan, Hazine'nin bu alanlardan faydalanamadığını, vergilendirme de yapılamadığını söyledi. Bu nedenle hem Hazine'nin hem de vatandaşın zor durumda kaldığını dile getiren Unakıtan, ''Hazine ne harç ne vergi, hiçbir şey alamıyor. Hazine'nin hakkı orada bana göre gaspediliyor. Vatandaşın da hakkı gaspediliyor. Neden Sistemin bozukluğundan. Bu problemi Türkiye'nin halletmesi lazım'' diye konuştu. 
     Cumhurbaşkanı Ahmet Necdet Sezer'in bu konudaki anayasa değişikliğini daha önce geri çevirdiğine işaret eden Bakan Unakıtan, ''Er ya da geç çözeceğiz. Şu andaki dengelere göre bunu tekrar getirmek doğru değil. Yeni durumlara göre yeni değerlendirmeler yapılır. Şu andaki dengeler buna müsait değil'' dedi. 
     
     ''HALK BANKASI'NDA HALKA ARZ'' 
     Kamu bankalarının özelleştirilmesine ilişkin soru üzerine Unakıtan, Halk Bankası'nın 2006'da halka arzının gündeme gelebileceğini söyledi. Unakıtan, büyük ihtimalle böyle bir yöntem izleneceğini, ancak değişen şartlara göre farklı bir karar da alınabileceğini kaydetti. 
     Unakıtan, Petkim özelleştirilmesinde halka arz mı Yoksa başka bir strateji mi izleneceği konusunda çalışma yürütüldüğünü ifade ederek, ''Yakında, 2006 yılında Petkim ile ilgili önemli gelişmeler olacağını tahmin ediyorum'' dedi. 
     Enerji dağıtımıyla ilgili her türlü hazırlığın tamamlandığını belirten Maliye Bakanı Unakıtan, ''Bir kanunumuz var, o da Meclis'e sunuldu. O kanun çıkar çıkmaz enerji dağıtımının düğmesine basıyoruz. Bunu, bütçe olduğu için yıl sonu demekte zorlanıyorum ama Ocak içerisinde bitiririz diye tahmin ediyorum'' diye konuştu. 
     Bakan Unakıtan, bir başka soru üzerine Milli Piyango İdaresi'nin özelleştirmesi işleminin de 2006 yılının ilk yarısında tamamlanmış olacağına inandığını belirtti. 
     Galataport özelleştirmesiyle ilgili onay sürecinin uzamasını nasıl değerlendirdiğinin sorulması üzerine Unakıtan, kendisinin de bu süreci uzun bulduğunu belirterek, ''Bazı noksan evraklar istendi bizden. O evrakları da gönderdik. Bana göre bu kadar da beklememesi lazım en nihayet evet ya da hayır denilecek'' dedi. Unakıtan, konuyla ilgili kendisine de bayram tatili nedeniyle evrakın ulaşımında gecikme olduğunun söylendiğini aktardı. 
     ''Gönülsüz bir evet mi gelecek'' sorusunu Unakıtan, ''Gönülsüz evet olmaz. İnanıyorsan evet diyeceksin, inanmıyorsan hayır . Uzun uzun hesap edilecek bir durum yok. Ülkenin menfaatine göre karar verirsiniz, geçer gider'' şeklinde yanıtladı. 
     Unakıtan, 2006 bütçesinin bazı çevrelerce ''seçim bütçesi'' olarak değerlendirildiğinin anımsatılması üzerine de ''Bütçeye bakanlar, bundan seçim ekonomisi çıkarıyorlarsa bütçeden anlamıyorlar demektir'' dedi. 
     Maliye Bakanı Kemal Unakıtan, hükümetin gündeminde erken seçimin bulunmadığını belirterek, ''2007 Kasım'da seçim yapılır. Erken seçim istemek, ekonomiye zarar getirmek demektir. Bunun millete maliyeti var, yazık günah herkes diline hakim olsun, seçim, zamanında yapılacak'' diye konuştu. 
     
</TEXT>
</DOC>
