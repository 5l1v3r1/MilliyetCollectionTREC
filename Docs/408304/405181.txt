<DOC>
<DOCNO> 405181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/ekonomi/eko01.html </URL>
<DATE> 2005/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilirkişiyle çıkar ilişkisi 'kanaati' 
</HEADLINE>
<TEXT>


Karadeniz Sahilyolu kamulaştırmalarındaki fiyat farklarıyla ilgili konuşan Karayolları Genel Müdürü Cahit Turhan, bilirkişi ile mülk sahipleri arasında çıkar ilişkisi olduğu kanaatinin bulunduğunu söyledi 

ÖNDER YILMAZ Ankara 

Karadeniz Sahilyolu'nda maliyetin sürekli artmasına neden olan Karayolları Genel Müdürlüğü Takdir Komisyonu ile mahkemelerin yaptığı fiyat tespitleri arasındaki fark konusunda, Karayolları Genel Müdürü Cahit Turhan, "Bilirkişi ile mülk sahipleri arasında çıkar ilişkisi tespiti var diyemem ama öyle bir kanaat söz konusu" dedi. 
Turhan, Milliyet'in manşetten duyurduğu kamulaştırmalardaki fiyat farkı sorununun sadece Karadeniz Sahilyolu için değil, tüm Türkiye için geçerli olduğunu vurguladı. Turhan, şunları söyledi 

Tespit değil kanaat 
"Ticari, konut, ormanlık alan, tarım alanı, mülkün niteliğine göre bizim tespit komisyonumuz bir fiyat belirliyor. Vatandaşa öneriyor. Ancak vatandaş kabul etmiyor ve yargıya gidiyor. Biz de bir üst mahkemeye taşıyoruz. Nihayetinde bilirkişinin görüşü doğrultusunda fiyatı mahkeme belirliyor. Hukuk meselesi. Biz istiyoruz ki, bilirkişi bu değerlendirmeyi yaparken, daha detaylı çalışarak mülkün bedelini gerçek piyasa değerlerini göz önünde bulundursun. Yolun geçtiği yerlerde oluşan cazibe dikkate alınarak mülk sahibinin mağduriyeti göz önünde tutuluyor." Turhan, bilirkişi ile mülk sahipleri arasında 'çıkar ilişkisi' olduğu iddiaları konusunda, "Çıkar ilişkisi tespiti var diyemem. Ancak bu yönde kanaat var. Ben de belirlenen bedellerin yüksek olduğu kanaatindeyim. Ama çıkar yapılanması var diyemem" diye konuştu. 
Bayındırlık Bakanı Faruk Özak ise, Karadeniz Sahilyolu'nda maliyetin sürekli katlanmasına neden olan kamulaştırma fiyat farkı konusunda, "Evet fiyatlar artıyor ama bilirkişinin dediği oluyor. Mahkeme kararıyla belirlendiği için kabul etmek lazım. Hukuka saygı duymak gerekir" dedi. 

'Amaçları manevi tatmin' Bilirkişinin fiyat belirlerken sahip olduğu değer yargıları ile şehir merkezine yakınlık gibi cazibe etkenlerinin de önemli olduğunu söyleyen Cahit Turhan, "Bizim tespit komisyonumuz da gerçek değerlerin altında fiyat tespit etmiş olabilir. Ancak bilirkişi de genellikle şehir alanlarında, piyasa değerlerinin üzerinde fiyat belirliyor. Mülk sahibinin mağduruyetini de göz önünde bulundurarak manevi tatmin amacıyla yapıyorlar. Bizimkiler, uygulanması gereken kriterleri dikkate alıyor" dedi. 


</TEXT>
</DOC>
