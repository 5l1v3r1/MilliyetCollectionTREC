<DOC>
<DOCNO> 403683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/soneko32.html </URL>
<DATE> 2005/12/15/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Koç Tüpraş'ı alarak iddiamızı uluslararası seviyelere ulaştırdık 
</HEADLINE>
<TEXT>

     Zuhal Uzundere AA 

Koç Holding Yönetim Kurulu Başkanı Mustafa Koç, Tansaş ve Yapı Kredi Bankası'nı satın alarak perakende ve finans alanındaki konumlarını sağlamlaştırdıklarını belirterek, enerji sektöründe ise Tüpraş'ı alarak, iddialarını uluslararası seviyelere ulaştırdıklarını söyledi. 
     Balıkesir'in Edremit İlçesi'nde, ''Koçtaş'' mağazasının açılışına katılan Mustafa Koç, 1955 yılında kurulan topluluğun ilk şirketlerinden olan Koçtaş'ın, 2000 yılında müşterilere daha geniş bir ürün yelpazesi sunabilmesi ve rekabet gücünü en üst seviyeye çıkarabilmesi için İngiliz B Q firmasıyla bir ortaklık başlattıklarını söyledi. 
     B Q'nun, ev geliştirme sektöründe dünyada 3'üncü, Avrupa'da ise en büyük şirket olduğunu vurgulayan Koç, geride kalan 5 yılda müşteri sayısı ciddi şekilde artan Koçtaş'ın, cirosunun da dolar bazında 5 kat arttığını bildirdi. 
     Koç, faaliyet gösterdikleri tüm alanlarda liderliği hedeflediklerini dile getirerek, ''Bu doğrultuda, geçtiğimiz bir yıl içinde perakende ve finans alanında, Tansaş ve Yapı Kredi Bankası'nı satın alarak, bu sektörlerdeki konumumuzu sağlamlaştırdık. Enerji sektöründe ise Tüpraş'ı alarak, iddiamızı uluslararası seviyelere ulaştırdık'' dedi. 
     Çabalarının, Türk ekonomisine katkının, milli gelir, ihracat ve istihdam artışı olarak, Koç Grubu'na ise refah ve gelişmişlik olarak geri döneceğini bilmenin kendilerine mutluluk verdiğini anlatan Koç, şunları söyledi 
     ''Bu mağazanın açılışıyla, topluluğumuzun temel faaliyet alanlarından biri olan perakendecilik alanında yeni bir başlangıca imza atıyoruz. Önümüzdeki aylarda Ankara, İstanbul Yenibosna ve Kuşadası'nda üç yeni mağaza açacağız. Böylelikle 2006 sonuna kadar 10 mağazamız ile tüketicilere, Koçtaş'ın fark yaratan ürün ve hizmetlerini sunmuş olacağız. Bunların devamında da Koçtaş, hızlı büyüme trendini sürdürecek ve mağaza sayısını artıracaktır.'' Edremit Belediye Başkanı Yunus Bozbey ise ilçenin sahip olduğu doğal güzelliklerin değerlendirilmesi gerektiğini ifade ederek, Mustafa Koç'tan, bölgeye turizm yatırımı yapmasını istedi. 
     Mustafa Koç, törenin ardından, bir hafta önce Akçay Beldesi'nde hizmete giren Migros mağazasını da gezdi. 
     
</TEXT>
</DOC>
