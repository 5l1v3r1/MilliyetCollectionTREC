<DOC>
<DOCNO> 402527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/son/sonspo05.html </URL>
<DATE> 2005/12/11/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Duymadıklarınız, görmedikleriniz Bir derbi böyle geçti... 
</HEADLINE>
<TEXT>

     Galatasaray ile Beşiktaş arasında yapılacak derbi maç öncesinde Mecidiyeköy’de istenmeyen olaylar çıktı. 
     Beşiktaşlı ile Galatasaraylı taraftarlar arasında çıkan bıçaklı kavgada, siyah-beyazlı bir taraftar bacağından bıçaklandı. 
     Galatasaraylı taraftarların bulunduğu bölgede gezen ve elinde bıçak olduğu iddia edilen Beşiktaşlı 2 taraftara, Galatasaraylı taraftarlar saldırdı. Taraftarlardan Hasan Ergün 31 , sağ baldırına aldığı darbeyle yaralandı. Yaklaşık 20 dakika yerde yatan Ergün, daha sonra ambulansla Şişli Etfal Eğitim ve Araştırma Hastanesi’ne kaldırılarak tedavi altına alındı. 
     Kavgaya müdahale eden polis, taraftarları yatıştırmak için havaya bir el ateş etti. Kavganın yatıştırılmasının ardından polis, Ergün’ü yaraladığı öne sürülen Galatasaraylı taraftar D.G.’yi 15 , olayda kullandığı bıçakla birlikte yakaladı. 
     Güvenlik güçleri, diğer Beşiktaşlı taraftarla kavgaya karıştıkları belirlenen bazı Galatasaraylı taraftarları gözaltına aldı. 
     
     Beşiktaş kafilesinin otobüsü taşlandı 

     Galatasaray ile Beşiktaş arasında bu akşam yapılacak 2005 yılının son derbi maçı öncesi siyah-beyazlı kafileyi stada getiren otobüs taşlandı. 
     Beşiktaş kafilesini stada getiren otobüs, Mecidiyeköy girişinde sarı-kırmızılı bir grup taraftarın taşlarına hedef oldu. 
     Atılan taşlar sonunda otobüsün camlarından birisinin kırıldığı gözlendi. Ancak otobüsün çift camlı olduğu ve yalnızca dış camı kırıldığı için olay sırasında herhangi bir yaralanma olmadığı bildirildi. 
     
     CİMBOM TARAFTARI TRİBÜNLERİ DOLDURMADI 

     Galatasaray ile Beşiktaş arasında yapılan 2005'in son derbi maçına sarı-kırmızılı taraftarlar fazla ilgi göstermedi. 
     Bu sezon genellikle evindeki maçlarda stadını doldurmayan Galatasaray taraftarı, bu maçta da takımlarına yeteri kadar destek vermedi. Eski ve yeni açık tribünde büyük boşluklar dikkati çekti. Karşılaşmayı yaklaşık 15 bin taraftar izliyor. 
     
     TRİBÜNDE GERGİNLİK 

     Karşılaşma öncesinde Galatasaray ve Beşiktaşlı taraftarlar arasında stat içinde gerginlik yaşandı. 
     İki taraf da birbirlerine küfürlü tezahürat yaparken, güvenlik güçleri önlemleri artırıp, karşılıklı yabancı maddeler atmaların önüne geçti. 
     Galatasaraylı taraftarların, "Beşiktaş kümeye" tezahüratları, Beşiktaşlıları kızdırdı. Galatasaraylı taraftarlar, kapalı tribünde sarı-kırmızı kartonlarla görsel şölen yaparken, "Olalım tek yumruk, tek yürek, sana söz yine baharlar geri gelecek" yazılı büyük bir döviz açtılar. 
     Taraftarların yine kapalı tribünde açtıkları, "İmtiyazlar kalksın başkanım" dövizi dikkati çekti. 
     
     ÖNCE TAŞ, SONRA ÇİÇEK 

     Maç öncesinde Beşiktaş otobüsü taşlanırken, bir taraftar ise stada girişi sırasında siyah-beyazlı takımın teknik direktörü Jean Tigana'ya çiçek verdi. 
     Centilmen Galatasaray taraftarı, futbolculara çikolata ikram etti ve kolonya tuttu. 
     
     GERETS'TEN ZORUNLU DEĞİŞİKLİK 

     Galatasaray Teknik Direktörü Eric Gerets, Beşiktaş maçında savunmada zorunlu değişikliğe gitti. 
     Gerets, Ankaraspor maçında kırmızı kart görüp cezalı duruma düşen Tomas'ın yerine bu sezon yine aynı maçta yalnızca 12 dakika forma giyen Yalçın'a şans verdi. Bu mevkide daha önce oynamış Orhan'ı tercih etmeyen Gerets, otoriteleri yanılttı. 
     Belçikalı teknik adam, Ankaraspor maçında olduğu gibi Hakan Şükür'ü yine yedek soyundurdu. Gerets, PAF takımdan Ferhat'ı 18 kişilik maç kadrosuna alırken, Hasan Şaş ve Ergün sakatlıkları nedeniyle kadroda yer almadı. 
     Galatasaray'da, Hakan Şükür ve Ergün'ün yokluğunda Mondragon sahaya kaptan olarak çıktı. 
     
     BEŞİKTAŞ'TA SERGEN YEDEK 

     Beşiktaş'ta, sakatlığı geçen ve hafta içinde takımla birlikte çalışmalara başlayan Sergen Yalçın, Galatasaray karşısında yedek soyundu. 
     Teknik direktör Jean Tigana, Sergen'in yanısıra, sakatlıktan yeni kurtulan Okan, kaleci Murat, Pancu, Youla, Ali Güneş ve Veysel'i de yedek kulübesinde tuttu. 
     Siyah-beyazlılarda kart cezalıları Ailton ve Koray ile sakatlıkları süren Ahmet Dursun, Gökhan ve Tayfur kadroda yer almadı. 
     
     TÜMER İLK 11'DE 

     Sakatlığı nedeniyle geçen haftaki Vestel Manisaspor maçında forma giyemeyen Tümer, Galatasaray derbisinde ilk 11'de görev aldı. 
     Siyah-beyazlılarda, İbrahim Akın forvette forma giyerken, hemen arkasında Tümer oynadı. Ön liberoda Kleberson-Çağdaş ikilisi oynarken, Tigana savunmada değişiklik yapmayıp Ali Tandoğan, İbrahim Toraman, Mustafa Doğan ve Adem dörtlüsüne görev verdi. 
     
     GERETS VE TIGANA İLK KEZ 

     Galatasaray Teknik Direktörü Eric Gerets ile Beşiktaş Teknik Direktörü Jean Tigana, kariyerlerinde ilk kez ezeli rekabetin heyecanını Mecidiyeköy'de yaşadı. 
     Galatasaray ve Beşiktaş'ta 3'er futbolcu ilk kez Galatasaray-Beşiktaş derbisinde forma giydi. 
     Sarı-kırmızılılarda Saidou, Iliç ve Yalçın, Beşiktaş'ta ise Kleberson, Adem ve Ali Tandoğan, ilk 11'de sahaya çıkarak ilk kez Galatasaray-Beşiktaş derbisinde oynadılar. 
     
     BAKAN AKSU TRİBÜNDE, BAŞKANLAR YOK 

     Karşılaşmayı İçişleri Bakanı Abdulkadir Aksu, protokol tribününde izlerken, iki kulübün başkanı da maça gelmedi. 
     Fenerbahçe maçında da derbilerde rakip takımın taraftarlarının alınmasını protesto ederek tribüne gelmeyen Galatasaray Kulübü Başkanı Özhan Canaydın, Beşiktaş maçında da bu kararından vazgeçmedi. 
     Beşiktaş Kulübü Başkanı Yıldırım Demirören de bu gelişme üzerine maça gelmedi. 
     Galatasaraylı futbolcular sahaya "Sen de hayat verebilirsin", Beşiktaşlılar ise "Kan ver, hayat kurtar" yazılı pankartla çıktılar. 
     
     ERGUN GÜRSOY ÖZÜR DİLEDİ 

     Galatasaray Kulübü, Beşiktaş ile yapılan 2005'in son derbi maçı öncesi yaşanan olaylar nedeniyle siyah-beyazlı kulüpten özür diledi. 
     Sarı-kırmızılı kulübün ikinci başkanı Ergun Gürsoy, olaylarla ilgili olarak, "Beşiktaş'tan özür diliyoruz. O insanlar bizden değiller. Onları Galatasaray forması giyen yabancılar olarak değerlendiriyorum. Galatasaraylı bir taraftarın stadına misafir gelen bir ekibe saldıracağını dününemiyorum" dedi. 
     Gürsoy, tribünlerdeki boşluklarla ilgili bir soruya ise, "Demek ki seyirciyle orantılı gidiyor bu iş" diye konuştu. 
     
     KIVANÇ OKTAY'IN ÜZÜNTÜSÜ 

     Beşiktaş Kulübü Asbaşkanı ve Futbol Şubesi Sorumlusu Kıvanç Oktay ise otobüslerinin taşlanası sonucunda bir oyuncularının elinin kesildiğini belirterek, "Ali Sami Yen Stadı'nda bu ilk kez yaşanıyor. Emniyet güçlerini hayretle karşıladım. Hiçbir güvenlik tedbiri almadan otobüsümüzü içeri soktular. Bizi bu üzdü" dedi. 
     
     2 BİN 270 GÜVENLİK ELAMANI 

     Galatasaray-Beşiktaş arasında yapılan yılın son derbisinde sıkı güvenlik önlemleri alındı. 
     Karşılaşma, 60 güvenlik kamerasıyla izlenirken, maçta toplam 2 bin 270 güvenlik elemanı görev yaptı. 
     
     BEŞİKTAŞLI TARAFTARLAR FULYA'DAN GELDİ 

     Beşiktaşlı taraftarlar, Fulya Süleyman Seba Spor Salonu'ndan Ali Sami Yen Stadı'na toplu halde yürüyerek geldi. 
     Güvenlik çemberi içinde stada gelen taraftarlar, daha sonra üstleri aranarak, eski açık tribündeki yerlerine alındı. 
     Karşılaşmayı 1150 siyah-beyazlı taraftar izledi. 
     
     295 GAZETECİ GÖREV YAPTI 

     Galatasaray-Beşiktaş derbisinde toplam 295 gazeteci görev yaptı. 
     Ali Sami Yen Stadı basın tribününde 215 medya mensubu görev alırken, 80 de foto muhabiri saha içinde yer aldı. 
     Derbiyi izleyenler arasında bir de Japon gazeteci var. 
     
     DERBİDE İLGİNÇ ANLAR... 

     Galatasaray ile Beşiktaş futbol takımları arasında yapılan 2005'in son derbi maçında ilginç anlar yaşandı. 
     Beşiktaş, ilk yarıda attığı ilk 2 korner atışında 2 gol bulurken, Galatasaray ikinci yarıda 2 dakikada 2 gol buldu. 
     Beşiktaş'ta 2 ve 15. dakikalarda attığı korner atışlarında İbrahim Toraman kafa vuruşlarıyla takımına goller kazandırdı. Galatasaray'da ise Iliç, 54 ve 55. dakikalarda 2 dakikada 2 gol attı. 
     
     ILIÇ 6 GOLE ULAŞTI 

     Beşiktaş maçına kadar ligde 4 golü bulunan Iliç, bugün attığı 2 golle, gol sayısını 4'e çıkardı. 
     Iliç, Galatasaray'ın sezonun ilk maçında Konyaspor ile yaptığı karşılaşmada da 2 gole imza atmıştı. 
     
     CORDOBA'NIN ÖFKESİ 

     Maçın 21. dakikasında top toplayıcının attığı top kafasına gelen kaleci Cordoba, bu duruma çok sinirlendi. 
     Kale arkasındaki görevliye bir şeyler söyleyen Cordoba'yı uyaran maçın hakemi Cüneyt Çakır, Kolombiyalı kaleciden bir an önce oyunu başlatmasını söyledi. 
     
     TIGANA DERDİNİ GERETS'E ANLATTI 

     Karşılaşma sonrasında saha içinde Galatasaray Teknik Direktörü Eric Gerets'in yanına giden Beşiktaş Teknik Direktörü Jean Tigana, derdini Belçikalı antrenöre anlattı. 
     Hararetli bir şekilde pozisyonları el ve ayak hareketleriyle anlatan Fransız teknik adam, daha sonra Gerets ile tokalaşarak ayrıldı. 
     
     TERİM VE YARDIMCILARI DERBİDE 

     Galatasaray ile Beşiktaş'ın oynadıkları ve zirveyi yakından ilgilendiren derbi maçı, Milli Takımlar Teknik Direktörü Fatih Terim ve yardımcıları da izledi. 
     Terim ve antrenörler Oğuz Çetin ile Müfit Erkasap karşılaşmayı protokol tribünden takip ettiler. 
     
     BEŞİKTAŞ TRİBÜNÜNDE OLAY 

     Beşiktaş'ın yediği 3. gol sonrasında Galatasaray taraftarlarının "Beşiktaş kümeye" şeklindeki tezahüratları sonrasında, eski açık tribündeki taraftarlar olay çıkarttı. 
     Koltukları söken siyah-beyazlı taraftarlar, güvenlik güçlerinin üzerine attılar. 
     
     TOMAS YERİNDE DURAMADI 

     Ankaraspor ile geçen hafta yapılan maçta kırmızı kart gördüğü için derbi maçta oynayamayan Tomas, maçı izlerken büyük heyecan yaşadı. 
     Basın tribününün önündeki bölümde oturan Tomas, özellikle takımı galip duruma geçtikten sonra her Beşiktaş atağında ayağa kalkarak, adeta kendisi de kenarda maçı oynadı. 
     
     SKORBORD BOZULDU 

     Karşılaşmanın 75. dakikasında Ali Sami Yen Stadı'nın skorbordu bozuldu. 
     Skorborddaki kronometre dururken, sadece Galatasaray yazısı ve 3 rakamı kaldı, Beşiktaş yazısı ise silindi. 
     
     TIGANA İLK DERBİSİNİ YİTİRDİ 

     Beşiktaş'ın başında Türkiye'deki ilk derbisine çıkan Jean Tigana, sahadan boynu bükük ayrıldı. 
     Fransız teknik adam yönetiminde ligde son 2 maçını kazanarak çıkışa geçen siyah-beyazlılar, derbiyi yitirerek, bu sezon ilk kez ligde üst üste 3 maç kazanma başarısına ulaşamadı. 
     Bu arada, maça gelmeyen Beşiktaş Kulübü Başkanı Yıldırım Demirören, başkanlık koltuğundaki 3. Galatasaray derbisinde de galibiyet zevkini yaşayamadı. 
     Öte yandan, Beşiktaş'ta 4. sezonunu geçiren Cordoba, daha önce 5 derbide sadece 2 gole izin verdiği Galatasaray'dan, bu kez bir maçta 3 gol birden yedi. 
     Beşiktaş'ın gollerini atan İbrahim Toraman, bu sezon Diyarbakırspor maçının ardından 3. kez gol sevinci yaşadı. 
     Siyah-beyazlıların son maçlardaki golcü ismi İbrahim Akın, sakatlanarak oyundan çıkmak zorunda kaldı. 
     
     İBRAHİM AKIN VE MUSTAFA DOĞAN HASTANELİK OLDU 

     Yılın son derbisinde ezeli rakibi Galatasaray'a 3-2 yenilen Beşiktaş, 2 de fire verdi. 
     Siyah-beyazlılarda İbrahim Akın ve Mustafa Doğan sakatlandı. 
     Son haftaların formda ismi İbrahim Akın, sol alt baldırına aldığı darbe sonucu karşılaşmayı tamamlayamazken, Mustafa Doğan'ın sol elinde kırık şüphesi bulunduğu bildirildi. 
     Karşılaşma sonrası destekle zorlukla yürüyebilen İbrahim Akın ile sol eline bandaj yapılan Mustafa, hastaneye götürüldü. 
     
     SAHAYA PET ŞİŞE ATILDI 

     Galatasaraylı taraftarlar, karşılaşma süresince sahaya pet şişe attılar. Özellikle kapalı tribünden, Beşiktaşlı futbolculara yönelik yabancı maddeler atılırken, sarı-kırmızılı taraftarlar maç içinde Fenerbahçe Kulübü Başkanı Aziz Yıldırım'a küfür ettiler. 
     Beşiktaşlı taraftarlar ise oturdukları koltukları sökerek, saha içine attılar. 
     
     TİGANA ÜZGÜNÜM 

     Beşiktaş Teknik Direktörü Jean Tigana, Galatasaray karşısında sahadan mağlubiyetle ayrıldıkları için üzgün olduğunu söyledi. 
     Tigana, maçtan sonra düzenlediği basın toplantısında, sonuçtan üzgün olduğunu belirterek, "İlk yarıyı iyi bitirdiğimizi düşünüyorum. İkinci yarı başında rakibi sahamızda çok fazla kabul ettik. Galatasaray hava toplarında iyiydi. Daha ileriye dönük oynamalıydık ama olmadı. 4-5 dakika içinde her şey bitti" diye konuştu. 
     İbrahim Akın'a yapılan sert hareketten sonra zor duruma düştüklerini dile getiren Tigana, şöyle devam etti 
     "İbrahim'e yapılan hareketlere hakemin sarı kart vermemesine sinirlendim. Bir tek o değil. Başka şeyler de var. İbrahim'i değiştirmek istedim ama daha önce kağıdı verdiğim halde 4. hakem bırakmadı. Nedenini bilmiyorum. 3. golü yedikten sonra değişikliğe izin verdi. 30 yıllık futbol hayatım boyunca ilk defa oyuncu değişikliğine izin verilmedi. Gollerin olduğu dakikada 11'e karşı 10 kişiydik. Oyuncularıma hiçbir zaman hakemlerle ilgili konuşmamalarını söylüyorum. Ama artık benim konuşup, oyuncularımı korumam lazım. Biraz fazla sarı kart gördüğümüzü düşünüyorum." Yenilginin neden kaynaklandığının sorulması üzerine Fransız teknik adam, şöyle konuştu 
     "Oyunu çok fazla kendi sahamızda kabul ettiğimizden kaynaklandı. İbrahim Akın'ı, yapılan sert hareketten sonra çıkardık ve hücum gücümüzü kaybettik. Hareketi yapan sarı kart bile almadı. Bizim oyuncular kötü haraket yaparsa ilk cezalandıran ben olurum. Hakemin sahadaki 22 oyuncuyu koruması lazım. Sadece konuşulduğunda dahi sarı kart verdi ama sert hareketlerde kart göstermedi." 
     
     KİM ŞAMPİYON OLUR 

     Beşiktaş'ın şampiyonluk yarışında geri kaldığı ve bu sezon kimin şampiyon olacağının sorulması üzerine de Tigana, "Kimin şampiyon olacağı benim problemim değil, ben ekibimle uğraşıyorum. Trabzonspor maçına hazırlanıp o maçı kazanmak istiyorum" dedi. 
     Tigana, Beşiktaş'ın şampiyonluk şansı için ise, "Şampiyonluk için kazanmak lazım. Artık bize bağlı değil. Artık geleceğimizi biz yazamıyoruz" diye konuştu. 
     
     OTOBÜSÜN TAŞLANMASI 

     Maç öncesi içinde bulundukları otobüsün taşlandığının hatırlatılmasına Tigana, "Yazık ki bu tür taşlamalar dünyanın her tarafında olabiliyor. Bir ya da iki kişinin yapmış olduğu hatayı, tüm Galatasaray camiasına yükleyemeyiz. Biz burada çok iyi karşılandık. Geri kalanında her şey iyiydi. Maçın sonunda Gerets'i tebrik ettim ve kendisine Nasıl oluyor da oyuncumu değiştirme hakkım olmuyor diye söyledim" diye yanıt verdi. 
     Öte yandan siyah-beyazlılar, Portekiz'in Vitoria Guimaraes takımıyla oynayacakları UEFA Kupası H Grubu son maçının hazırlıklarına yarın sabah yapacakları antrenmanla başlayacak. 
     
     GERETS FENER'İ KOVALAYACAĞIZ 

     Galatasaray Teknik Direktörü Eric Gerets, Beşiktaş maçının taktiksel açıdan çok önemli geçtiğini ifade ederek, "Takımımdan ikinci yarıda çok memnun kaldım" dedi. 
     Gerets, maçtan sonra düzenlediği basın toplantısında, aşağı yukarı rakibin nasıl oynayacağını belirlediklerini ve ona göre hazırlık yaptıklarını kaydederek, "Maçı dönem dönem çok iyi oynadık, pozisyonlar ürettik. Zannediyorum ki taraftarlara çok iyi maç izlettirdik. Özellikle takımımdan ikinci yarı çok memnun kaldım" diye konuştu. 
     Beşiktaş'ı yenerek görevlerini yerine getirdiklerini anlatan Belçikalı teknik adam, şampiyonluk yarışıyla ilgili de, "Rakibimiz bizden puan olarak öndeyse, başka yerlerde puan bırakmaları lazım. Biz Fenerbahçe'yi kovalamaya devam edeceğiz" yorumunu yaptı. 
     
     "ILIÇ SAHANIN EN İYİSİYDİ" 

     Gerets, bir soru üzerine maçta 2 gol atan Iliç'e övgüler yağdırdı. 
     Iliç'in bugünkü oyunuyla, bazı kişilere zaman tanınması gerektiğini gösterdiğini anlatan Eric Gerets, "Ona zaman tanındığında, güven verildiğinde ne kadar kaliteli futbolcu olduğunu hep beraber gördük. Artık Türkiye'ye alıştığını bize gösterdi. İdmanlarda gülmeye ve zevk almaya başladığını bize gösterdi. Bugün sahanın en iyisiydi" diye konuştu. 
     Iliç'in frikikleri atmamasının kendine güveninden kaynaklandığını da dile getiren Gerets, "O bizim oyun kurucumuz, rejisörümüz" dedi. 
     Gerets, Galatasaray'ın Yalçın'ı oynatmak için transfer ettiğini vurgulayarak, "Bugün oynatmasaydık, o zaman devre arasında onu göndermemiz gerekirdi. Her idmanda çok çalışıp kendini geliştirerek ve ona görev vermemizi hak etti" ifadelerini kullandı. 
     
     "İKİ TARAF DA HAKEMDEN ŞİKAYET EDEMEZ" 

     Kazandıkları için mutlu olduklarını anlatan Gerets, her iki tarafın da bugünkü yönetiminden dolayı hakemden şikayetçi olamayacağını söyledi. 
     Beşiktaş'ın teknik direktörü Jean Tigana'nın da hakemi anlayışla karşıladığını ileri süren Gerets, "Sanırım oyuncu değişikliğiyle ilgili şikayeti vardı ancak, kendisi zamanında çok iyi bir oyuncuydu, kendisinin sinirli olmasını anlayışla karşılıyorum" diye konuştu. 
     Gerets, devre arasındaki oyuncu transferiyle ilgili bir soruyu, "Böyle bir imkan her zaman vardır. Bu da kadro içindeki değişikliklere ve imkanlara bağlıdır" diye yanıtladı. 
     Gerets ayrıca, Heinz'ı 4 maçtır oynatmaması konusuna değinildiğinde, "Göndereceğiz diye bir şey yok. Ayhan çok iyi durumda. Bizde kim iyiyse o oynuyor" dedi. 
     Belçikalı teknik adam, 4 tane kaliteli forvet oyuncularının bulunduğunu anlatarak, "Hasan Kabze de buna dahil. Kim bu hafta iyi oynuyorsa devam edecektir. Oynayan forvetler iyi performans gösteremezlerse, diğer hafta şans bulamayacaklarını biliyorlar" şeklinde konuştu. 
     
     "PARA OLAYI NEGATİF ETKİLEMİYOR" 

     Gerets, Beşiktaşlı futbolcuların aksine Galatasaraylı futbolcuların paralarını alamamalarının hatırlatılması üzerine, sözlerini şöyle tamamladı 
     "Bizim kendi ailemiz içinde her ne kadar da maddi açıdan problemlerimiz olsa da, bunun kendilerine çok fazla negatif bir etkisi olmuyor." Öte yandan Galatasaray, gelecek hafta cuma günü yapılacak Kayserispor maçının hazırlıklarına yarın sabah antrenmanıyla başlayacak. 
     
     ŞAMPANYALI KUTLAMA 

     Galatasaraylı futbolcular, derbi galibiyetini soyunma odasında şampanyayla kutladılar. 
     Teknik Direktör Gerets, bu konuyla ilgili bir soruya, Necati'nin şampanyayı eline aldığında, kendisine doğru fışkırtacağını anladığı için soyunma odasından çıktığını söyledi. 
     
</TEXT>
</DOC>
