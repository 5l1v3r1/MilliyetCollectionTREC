<DOC>
<DOCNO> 400541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/sonyas09.html </URL>
<DATE> 2005/12/04/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Sirk kaplanları kafeslerine sokulan kolu parçaladı 
</HEADLINE>
<TEXT>

     İspanya'da bir sirkte kaplanlar, adamın kolunu parçaladı. 
     Madrid yakınlarında kurulan Nevada sirkinin iki dişi Bengal kaplanı, dün akşam kafeslerine kolunu sokan Rumeni yakalayıverince olanlar oldu. 30 yaşındaki Rumenin sağ kolunun dirseğinden koptuğu ve kimliği açıklanmayan adamın ağır yaralı olarak tedavi altına alındığı belirtildi. 
     Yırtıcı hayvanların terbiyecisi, yaşadıklarını anlatırken, ''Çığlıkları duyunca kafese koştum. Kaplanlardan birinin adamın kolunu kapmış olduğunu gördüm. Damadımla birlikte hayvanın kafasına demir çubuklarla vurarak kolu kurtarmaya çalıştık, ama iş işten geçmişti'' dedi ve hayvanların kopan kolu yediğini anlattı. 
     Terbiyeci kadın, kolu parçalanan Rumenin sarhoşa benzediğini de söyledi. 
     Madrid yakınlarında yine bir sirkte iki yıl önce de benzer bir kazada bir Ukraynalı kolunu Sibirya kaplanına vermişti. 
     
</TEXT>
</DOC>
