<DOC>
<DOCNO> 406909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/yasam/yas02.html </URL>
<DATE> 2005/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul güne suçla uyanıyor 
</HEADLINE>
<TEXT>


Günde ortalama 201 kişi hırsızlık, 7 kişi gasp, 8 kişi kapkaç olayından mağdur oluyor. Önceki yıllardan farklı olarak gaspçılar, 'mesai'ye erken saatlerde başlıyor 

Elvan Ezber 

İstanbul'da, mala ve kişiye karşı işlenen suçlar tırmanışa devam ediyor. Emniyet Genel Müdürlüğü verilerine göre, İstanbul'da bu yılın ilk 10 ayında 73 bin 509 hırsızlık, 2 bin 725 kapkaç, 2 bin 345 gasp, 5 bin 450 yankesicilik olayı meydana geldi. İstanbul'da günde ortalama 201 kişi hırsızlık, 7 kişi gasp, 8 kişi kapkaç ve 15 kişi de yankesicilik olayından mağdur oluyor. 
Verilere göre olayların en çok görüldüğü ilçelerin başında Beyoğlu, Şişli, Kadıköy, Beşiktaş, Ümraniye, Kartal, Bakırköy ve Küçükçekmece geliyor. 

Yaşı küçük çocuklar 
Hırsızlık suçlarında da en çok 9 - 16 yaşları arasındaki çocuklar dikkat çekiyor. Ara sokaklarda çocukların yerini bıçaklı ve silahlı gaspçılar alıyor. Bu kişiler, kabanlarının altına gizledikleri suç aletleriyle kurbanlarının karşısına çıkarak saldırıya geçiyor. 
Önceki yıllardan farklı olarak bu yıl gaspçıların sabah erken saatlerde mesaiye başlamaları ve işe giden kişileri de hedef seçmeleri dikkat çekiyor. 

Avrupa daha suçlu 
İTÜ Mimarlık Fakültesi Şehir ve Bölge Planlaması Bölümü Öğretim Üyeleri Doç. Dr. Nilgün Ergun ve Yrd. Doç. Dr. Funda Yirmibeşoğlu'nun, Emniyet'in 2000 - 2004 yılları arasındaki verilerine göre yaptığı araştırma Avrupa yakasındaki suç oranının Asya yakasını geçtiğini, kıyı ilçelerinden merkeze doğru yaklaştıkça suç oranlarının arttığını da ortaya koyuyor. 

Emniyet'ten yılbaşı uyarısı 

Emniyet yetkilileri, yılbaşı ve bayram nedeniyle vatandaşlara şu uyarılarda bulunuyor "Yürümek için ıssız sokak ve yerlerden uzak durun. Çevrenizi sürekli kontrol edin. Çantanızı göreceğiniz şekilde boynunuza asın. Üzerinizde fazla para ve değerli eşya taşımayın. Şüpheli durumu polise bildirin." 


</TEXT>
</DOC>
