<DOC>
<DOCNO> 407872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/yazar/sazak.html </URL>
<DATE> 2005/12/30/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Şark ekspresi 
</HEADLINE>
<TEXT>


Dışişleri Bakanı Abdullah Gül, TCK 301. maddeden açılan davaların Türkiye'nin imajına 'Geceyarısı Ekspresi' filmi kadar zarar verdiğini söylemiş Oliver Stone'un senaryosunu yazdığı filmde, uyuşturucuyla yakalanan bir Amerikalının poliste ve cezaevinde başından geçenler, 'işkence' sahneleriyle 1980'li yıllar boyunca Türkiye'nin karabasanı haline gelmişti. 
12 Eylül 1980 askeri darbesinin ardından Türkiye, Arjantin ve Şili'deki 'cunta' faaliyetleri, gözaltında kayıplar ve idamlar 'Missing', 'Midnight Express' gibi filmlerle özgür dünyada büyük tepki uyandırmıştı. 
Geceyarısı Ekspresi'ni ilk kez Londra'da 1986 yılında bir grup yabancı öğrenciyle seyretmiş ve dehşet içinde, 'utançla' sinemadan ayrılmıştım. Gerçi, Oliver Stone'un da sonradan itiraf ettiği gibi filmdeki 'ırkçı' propaganda 'işkence ve cezaevi' olgusunun gerçeğin ötesinde bir genellemeyle abartılması sonucunu doğurmuş, 'Türkiye bu kadarını da hak etmiyor' eleştirisine yol açmıştı. 
Orhan Pamuk ve 301. madde mağdurları nedeniyle Dışişleri Bakanı'nın 2005 yılında Türkiye'nin imajı konusunda 'Geceyarısı Ekspresi' filmine gönderme yapması düşündürücüdür. Gül, 301. maddeyi kullanan zihniyetin Türkiye'de verdiği zarara değinirken, davaya müdahil olan aşırı milliyetçileri kastediyor. Ancak Dışişleri Bakanı, TCK 301 sorununu bu hükümetin açtığını unutuyor. 
Adalet Bakanlığı, Yargıtay'ın görüşündeki gibi, TCK'nın 301. maddesindeki yeni düzenlemeyi 'sanıkları lehine' yorumlasa ve Pamuk davasına izin vermese Şişli Adliyesi önündeki 'utanç verici' manzaralar yaşanır mıydı 
Gül'e 'Geceyarısı Ekpresi'ni hatırlatan olayın özünde AKP hükümetinin son aylardaki imajını oluşturan 'Şark' zihniyeti yok mu 
Siyasi iktidar, 3 Ekim'e dek 'hızlı tren' gibi yol aldığı AB seferinde birden tarife değiştirmiş ve hükümet içindeki güç dengelerinin her biri 'Şark Ekspresi' yolcularının lüksüne bürünmüşlerdir. 
AB-Türkiye Karma Parlamento Komisyonu Eşbaşkanı Joost Lagendijk bile bu aldırmazlık ortamında suç duyurusundan nasibini almıştır. Dava açılırsa, Türkiye'ye 17 Aralık'ta 'evet' oyu kaldıran AB savunucusu parlamenterler de ülkedeki 'aydın avı'nın içine girecekler. 
Ecevit koalisyonunda, Mesut Yılmaz ve Devlet Bahçeli, başbakan ile ayda bir toplanarak aralarındaki sorunları çözerlerdi. AKP de sonuçta bir koalisyon Dışişleri Bakanı Abdullah Gül yakınmak yerine, Cemil Çiçek ve Başbakan Erdoğan'ı ziyaret ederek bir çalışma grubu oluştursa 301. madde krizi birkaç saatte aşılır. 
Bunu yapmak çok mu zor 



</TEXT>
</DOC>
