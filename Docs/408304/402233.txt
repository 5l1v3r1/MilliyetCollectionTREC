<DOC>
<DOCNO> 402233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/siyaset/siy01.html </URL>
<DATE> 2005/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Mamak'ta satış saati kısaltıldı 
</HEADLINE>
<TEXT>


Ankara Mamak'ta AKP'li belediye, 24 saat içki satan işyerlerinin ruhsatlarını yenilerken, saat 23.00'te kapama şartı getirdi 

TÜRKER KARAPINAR 


Ankara Mamak'ta, AKP'li belediye, içki satışı da yapan ve 24 saat çalışma izni olan bazı işyerlerinin ruhsatlarını geri aldı. Yeni ruhsatlarda bu işyerlerine en geç saat 23.00'e kadar çalışma izni verdi. 
24 saat çalışma izni kaldırılan esnaflardan Metin Daş, uygulamanın, "İçkinin şiddetle mücadele edilmesi gereken bir ürün olduğuna yönelik dünya görüşünden" kaynaklandığını belirtti. Daş, işlemin iptali istemiyle dava açtı. Daş, dilekçesinde, Mamak'taki "Bayramın Büfesi" adlı işyerine 4 Ocak 1996'da belediyenin o dönemde CHP'li encümen kararıyla 24 saat çalışma izni verildiğini, 19 Mayıs Bulvarı 30 A'daki işyerini 31 Ocak 2001'de devralarak Batuhan Şarküteri adıyla işletmeye başladığını kaydetti. Daş, dilekçesinde, belediyenin ruhsatını Mart 2005'te eskidiği gerekçesiyle geri aldığını, yerine verilen ruhsatta çalışma saatlerinin "açılış 05.30, kapanış 23.00" şeklinde değiştirildiğini belirtti. 
İçki yasağı konulmadığını söyleyen AKP'li Başkan Gazi Şahin, "Saat 23.00'e kadar çalışma izni alan bazı esnaflar, 24 saat izinli esnafı şik yet etti. Biz de bu durumu düzenledik" dedi. 



</TEXT>
</DOC>
