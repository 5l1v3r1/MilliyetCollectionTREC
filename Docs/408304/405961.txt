<DOC>
<DOCNO> 405961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sondun43.html </URL>
<DATE> 2005/12/23/ </DATE>
<TIME> 22.05 </TIME>
<AUTHOR>  </AUTHOR>
<HEADLINE>
IMF, Irak'a 685 milyon dolar yeni kredi açtı 
</HEADLINE>
<TEXT>

     Uluslararası Para Fonu IMF , Irak'a 685 milyon dolar yeni kredi açtı. 
     IMF Yönetim Kurulu'nun yeni krediyi onayladığını açıklayan IMF Başkan Yardımcısı ve Başkan Vekili Takatoshi Kato, ''Iraklı yetkililerin, olağanüstü zor güvenlik koşullarına rağmen, makroekonomik istikrarı sağlama gayretlerinde başarılı olduklarını'' belirtti. 
     Açıklamada, Irak hükümetinin 2006'da petrol üretimini artırmak için kaynak kullanmayı planladığı belirtildi. 
     Irak hükümeti ile IMF arasında aylar süren görüşmelerden sonra varılan anlaşmayla sağlanan kredi, 15 aylık bir dönemi kapsıyor. 
     Yeni kredi anlaşmasının, Paris Klubü'ne üye ülkelerin Irak'ın kendilerine olan 38.8 milyar dolarlık borçlarının yüzde 80'ini silme kararının yürürlüğe konmasının yolunu açacağı belirtildi. 
     ABD'nin de dahil olduğu Paris Klubü, Eylül 2004'de Irak'ın borçlarının yüzde 80'inin silinmesini öngören bir planı açıklamış, ancak plan IMF ile Irak yeni kredi konusunda anlaşmaya varana kadar yürürlüğe girememişti. 
     ABD yönetimi IMF'nin yeni kredi kararını memnunlukla karşıladığını bildirdi. 
     Hazine Bakanı John Snow yeni kredi anlaşmasının ''Irak'ta ekonomik istikrarı güçlendireceği ve açık ve müreffeh bir ekonominin temellerinin atılmasına yardımcı olacağını'' söyledi. 
     ABD yönetimi geçen yıl Irak'ın 4.1 milyar dolarlık borcunun tamamını sileceğini açıklamıştı. 
     
</TEXT>
</DOC>
