<DOC>
<DOCNO> 403590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/yazar/dundar.html </URL>
<DATE> 2005/12/15/ </DATE>
<TIME>  </TIME>
<AUTHOR> Can Dündar  </AUTHOR>
<HEADLINE>
AKP'nin sonbaharı 
</HEADLINE>
<TEXT>


"Balayı dönemi"nin uzunluğu evlilikten evliliğe fark eder. 
Ama Türk sağında "cicim aylarının toplamı" bellidir 
3 yıl... 
3 yılın sonunda sıkıntı alametleri başlar... peşinden de inişe geçilir. 
İnerken olup bitenler, neredeyse hep aynıdır 
Önce balayı dönemindeki üslup değişir, çelebiliğin yerini bir kabadayı tavrı alır. 
Sonra basınla ve muhalefetle ağız dalaşı başlar. 
Parti içinden yükselen çatlak sesler susturulur. 
Baskın seçim haberleri dile yerleşir. Ve peşinden seçim gelir. 
Şimdi bu tezi doğrulayacak kanıtları ortaya koyalım 

Türk sağının tek başına iktidar şansı yakaladığı 4 dönem var 
1950'lerde Menderes'le DP... yüzde 53,3 ile 
1960'larda Demirel'le AP... yüzde 52,8 ile 
1980'lerde Özal'la ANAP... yüzde 45,1 ile 
2000'lerde Erdoğan'la AKP... yüzde 34,2 ile 

1950'de işbaşına gelen Menderes 1953'te CHP'nin mallarına el koymaya karar vererek iktidarla muhalefet arasındaki "bahar havası"nı noktaladı. 
İsmet İnönü'ye "kudurgan" dedi. 
DP o yıl, öğretim üyelerine siyaseti yasakladı. Toplantı hürriyetini kısıtladı, tiyatro oyunlarını durdurdu. 
27 Mayıs'ı yapan askerlerin anılarına göre kışlalarda hareketlenme, bundan sonra başladı. 

1965'te gelen Demirel'in balayı da 3 yıl sürdü. 
1968'de TİP milletvekili Çetin Altan'ın Meclis'te AP'lilerce dövülmesiyle başlayan şiddet, kısa zamanda sokağa taştı ve 1971'de iktidarı götürdü. 

Özal 1983'te geldi. 3 yılın sonunda aynı hastalığa tutuldu 
1986'da basını cezalandırmak için Muzır Neşriyat Yasası'nı çıkardı. 
Yabancılara mülk satışında Anayasa Mahkemesi ile kavga etti. 
Erdal İnönü'ye "Boyu uzun, aklı kısa" dedi. 
Kızına Jaguar armağan edildi. Eşi Hasbahçe balosunu yaptı. 
Dalan o yıl kazan kaldırdı. 
Ve Özal 3 yılın sonundaki ara seçimi kaybetti. 

Geçen ay Erdoğan iktidarda 3. yılını doldurdu. 
Ülkenin tarihinden birazcık haberdar olan herkes, AKP'de "3. yıl kavşağı"nın belirtilerini gözlüyor. 
İleride 2000'lerin tarihini yazacak olanlar bu aylarda ateşin nasıl yükseldiğinden söz edeceklerdir 
Van Rektörü'nün tutuklanmasından... 
Orhan Pamuk türü düşünce özgürlüğü davalarından... 
Basına, muhalefete, eleştiriye tahammülsüzlüğün azmasından... 
"Satarım", "Pazarlarım" havalarından... 
Belediyelerin içki yasağından... 
Fütursuzca kadrolaşma ve dini her işe karıştırma işgüzarlığından... 
Parti içindeki ilk kaynamalardan... 

Tarih, bize bundan sonra neler olacağını da söylüyor 
Gerginlik arttıkça sandık lafı çoğalacak. 
"Baskın seçim hazırlığı" haberleri sızacak. 
Parti içinde farklı sesler artacak. 
Hem Başbakan hem muhalefet sertleşecek. 
Muhalefet bir araya gelemezse, belki de MHP lideri Devlet Bahçeli'nin dünkü basın toplantısında "her parçası başka bir yerden ödünç alınmış, toplama bir araba"ya benzettiği "AKP koalisyonu", muhalefeti kendi içinden çıkaracak. 
Keşke Erdoğan, çıktığı uzun yolculuklarda DP'nin, AP'nin, ANAP'ın, Türk sağının tarihini okusa... 
Malum 
"Hayat ileriye doğru yaşanır, ama geriye doğru anlaşılır." 


</TEXT>
</DOC>
