<DOC>
<DOCNO> 406758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sontur07.html </URL>
<DATE> 2005/12/26/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Genç çift doğalgaz kurbanı oldu 
</HEADLINE>
<TEXT>

     MUSA KESLER İstanbul 

Feriköy'de doğalgaz sobasından sızan karbonmonoksit gazından zehirlenen İlknur ve Erkan Yıldız çifti hayatını kaybetti. Ergenekon Caddesi Bilgiç Sokak Gül Apartmanı'nda oturan Erkan ve İlknur Yıldız çiftini ziyarete gelen anne Rabia Yıldız, daireden gaz kokusunun gelmesi ve kapının açılmaması üzerine durumu polise bildirdi. Olay yerine gelen polis ve İGDAŞ yetkilileri eve girdiğinde, genç çiftin cansız bedenleriyle karşılaştılar. İlk belirlemeleri göre, Yıldız çiftinin doğalgaz sobasından sızan karbonmonoksit gazından zehirlendikleri belirtildi. Bir bilgisayar firmasında teknisyen olarak çalıştığı öğrenilen Erkan Yıldız'ın İlknur Yıldız'ın iki yıl önce yaşamlarını birleştirdikleri bildirildi. Bu arada, üst kattaki dairede oturan Arda ve Burcu Bilici çifti ile 2 aylık bebeklerinin rahatsızlanarak hastaneye başvurduğu belirlendi. Sabah aşırı derecede halsiz bir şekilde uyandığını belirten Arda Bilici, "Eşim ve çocuğumu da alarak Şişli Etfal Hastanesine gittim. Doğalgaz ya da baca nedeniyle zehirlenmiş olabileceğimizi tahmin ediyordum" diye konuştu. 
     
</TEXT>
</DOC>
