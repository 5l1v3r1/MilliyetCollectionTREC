<DOC>
<DOCNO> 404941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/yasam/yas09.html </URL>
<DATE> 2005/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sosyete işkembecisi Soy tutuklandı 
</HEADLINE>
<TEXT>


OSMAN KARA İstanbul 

Bakırköy'de otomobilinde silahlarla yakalanan sosyetenin Ortaköy'deki uğrak yeri Şah İşkembe Salonu'nun sahibi Hasan Derya Soy ve arkadaşı Serkan Güven tutuklanarak cezaevine gönderildi. 
Şenlikköy'de içinde silahlar, kar maskesi, şarjörler bulunan bir otomobilde yakalanan Hasan Derya Soy ve arkadaşı Serkan Güven, sorgularının tamamlanmasının ardından dün adliyeye gönderildi. İfadeleri alınan Soy ve Güven, 'Ruhsatsız silah bulundurmak', 'cürüm işlemek için teşekkül oluşturmak' ve 'sahte kimlik' suçlamalarıyla mahkemeye sevk edildi. Burada tekrar ifadelerine başvurulan Soy ve Güven tutuklandı. Soy'un otomobilinde, suikast silahı olarak bilinen 2 adet Glock marka ruhsatsız tabanca, 1 adet Berdelli marka tabanca, 5 adet şarjör, 60 adet mermi, 2 adet telsiz, kar maskesi ve eldivenler ele geçirilmişti. 


</TEXT>
</DOC>
