<DOC>
<DOCNO> 405978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/soneko17.html </URL>
<DATE> 2005/12/23/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Türkiye'nin en uzun nehir viyadüğü bitmek üzere... 
</HEADLINE>
<TEXT>

     Türkiye'nin en uzun nehir viyadüğü, Gaziantep-Şanlıurfa Otoyolu Projesi kapsamında Fırat Nehri üzerinde inşa edilen viyadüğün yüzde 95 oranında tamamlandığı bildirildi. 
     Karayolları 5. Bölge Müdürü Mahmut Çelikcan, Gaziantep-Şanlıurfa Otoyol Projesi kapsamında inşa edilen nehir viyadüğünün bin 200 metre uzunlukta olduğunu söyledi. 
     Gaziantep Şanlıurfa Otoyolu Projesi'nin 3 ayrı kesimde yürütüldüğünü vurgulayan Çelikcan, ''Gaziantep-Şanlıurfa Otoyolu Projesi'nin Gaziantep-Birecik kesimine dahil olan viyadük, Türkiye'deki en uzun nehir viyadüğü olacak'' dedi. 
     Çelikcan, ''GAP Otoyolu'' olarak da adlandırılan ve uygulanmasına 1999 yılında başlanan Gaziantep-Şanlıurfa Otoyolu Projesi'nin gerekli ödeneklerin tahsis edilmesi durumunda 2007 yılında hizmete açılabileceğini kaydetti. 
     Projenin Gaziantep-Birecik kesimindeki çalışmalarla, kilometre uzunlukta 3 şerit otoyol, 2 şerit bağlantı yolları, 12 üst geçit, 9 alt geçit ve bir nehir viyadüğü inşa edildiğini ifade eden Çelikcan, projenin ihale bedelinin 167 milyon 88 bin dolar olduğunu bildirdi. 
     Proje kapsamında Birecik-Suruç ve Suruç-Şanlıurfa kesimlerinde de yatırımların sürdüğünü kaydeden Çelikcan, açıklamasını şöyle sürdürdü 
     ''Gaziantep-Şanlıurfa Otoyolu sonraki yıllarda uzatılarak Habur Sınır Kapısı'na bağlanacak. Bu otoyol bölgeler arasında ulaşımı sağlama yanında Güneydoğu Anadolu Bölgesi'nin ekonomik kalkınmasına büyük katkı yapacak. 
     Otoyol bölgedeki sanayi tesislerinin hammadde gereksinimin karşılanmasında kolaylık sağlayacak. Ayrıca, bölgede GAP projesi sayesinde üretimi artacak tarım sanayi ürünleri hızlı ve daha kolay şekilde İskenderun ve Mersin limanlarına taşınabilecek.'' Çelikcan, karayoluyla ulaşımda sağlanacak çabukluk ve kolaylıkların bölge turizminin gelişmesine de önemli katkı yapacağını vurguladı. 
     Projenin bitirilebilmesi için toplam 180 milyon dolar ödeneğe ihtiyaç olduğuna işaret eden Çelikcan, bu ödeneğin tahsis edilmesi halinde Gaziantep-Şanlıurfa Otoyolunun 2007 yılında trafiğe açılabileceğini sözlerine ekledi. 
     
</TEXT>
</DOC>
