<DOC>
<DOCNO> 401919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/spor/aspo.html </URL>
<DATE> 2005/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Lider Cim Bom 
</HEADLINE>
<TEXT>


Galatasaray Başkanı, ligin zirvesindeki Fenerbahçe hakem hatalarıyla 8 puan kazanırken, kendilerinin 5 puan kaybettiklerini iddia etti, "Taraftarımız infial noktasındadır. Çok sıkı takipteyiz. Herkes dikkatli olsun" dedi 


Galatasaray Başkanı Özhan Canaydın, lider Fenerbahçe ve Merkez Hakem Kurulu'nu hedef alan sert açıklamalar yaptı. Mecidiyeköy'deki Galatasaray binasında basın toplantısı düzenleyen Canaydın, barkovizyon gösterisiyle geride kalan 15 haftada Fenerbahçe lehine yapılan hakem hatalarını sıralayıp, ezeli rakiplerinin bu yanlışlar sonucunda 8 puan aldığını belirtti. 
Sarı - kırmızılı takımın buna karşılık hakem hatalarıyla 5 puan kaybettiğini ifade eden Başkan Canaydın, Galatasaray'ın ligin zirvesinde yer alması gerektiği mesajını yolladı. 

"Tespitlerimiz var" 
Hatalara rağmen haftalardır sustuklarını kaydeden Özhan Canaydın, "Görüntüleri beraber izledik. Bunlar normal mi diye soruyorum Haftalardır susuyoruz. Hatasız maç yönetilmez felsefesi içinde gidiyoruz. Bunları normal hakem hataları olarak düşünüp susmayı tercih ettik. Biliyorum ve inanıyorum ki hakemlerimizi kimse yönlendiremez ve satın alamaz. Güvenimiz sonsuz. Dürüstlüklerine de inancımız sonsuz. Ama gördüklerinizin yorumunu da sizlere bırakıyorum. Tesadüfler maalesef hep bizim aleyhimize tecelli etti. Bunu da iyi araştırmak lazım. Bazı tespitlerimiz var. Bu üzücü tespitlerden sonra gösterimi size yapmak mecburiyetinde kaldık" ifadesini kullandı. 

Eski hakemlere taş 
Sarı - kırmızılı kulübün Başkanı şöyle devam etti "Hakem camiasını tümüyle suçlamak hiçbir zaman istemem ama bir kısım eski hakemlerimizin Galatasaray'a karşı duydukları rahatsızlığı ve bu duygusal ortamın yönetenlere de yansıdığını hissediyorum. Kulübün haklarını korumak için her zaman her yerde varız. Bu tip açıklamaları her maç sonrası yapmayı hazmedemiyordum. Birikti, birikti ve bugüne geldik. Kulüpler Birliği Başkanı olarak üstlendiğim yeni misyonla tüm takımların hakkını korumak zorundayım. Buradan tüm hakemlere sesleniyorum. Dikkatsizlikten ve formsuzluktan dolayı hakkını yediğiniz her kulübün temsilcisi olarak, Galatasaray Kulübü Başkanı olarak bu olayların karşısında duracağım. Herkes görevini yaparken çok dikkatli olsun. Hata yapanlar bilhassa dikkatli olsun. Çok sıkı takipteyiz. Galatasaray camiası ve taraftarı haksızlık karşısında büyük rahatsızlık duyuyor. Yanlışlar yüzünden infial noktasındalar. Bu kadar haksızlığa hiçbir takımın taraftarı reva görülmedi. Onlara sabırlarından dolayı teşekkür ediyorum. Her şeye rağmen ligin en büyük şampiyonluk adaylarından biri olmaya devam ediyoruz." 
Özhan Canaydın, Fenerbahçe'nin Kulüpler Birliği'nden ayrılması halinde, birliğin 17 kulüpten oluşacağını da vurgulayıp konuyla ilgili olarak Başkan Aziz Yıldırım'la konuşacağını sözlerine ekledi. 

İŞTE İDDİALAR 

Fenerbahçe 8 puan 
3. hafta Rizespor maçı Rizespor 1-0 galip. Nobre elle atıyor, beraberlik geliyor, ardından maç galibiyete dönüyor. 2 puan 
8. Hafta Konyaspor maçı 2-0 Konyaspor önde. 71. dakikada bu sefer Anelka elle - faulle atıyor ve maç mağlubiyetten galibiyete dönüyor. 3 puan 
11. hafta Gaziantep maçı Berabere bitmesi beklenen bir maçta 90 3'te olmayan penaltı Alex veriliyor. Fazladan 2 puan daha. 
15. hafta Trabzonspor maçı 2-1 giden maçı muhtemelen 3-1 Trabzonspor lehine çevirecek "veril e meyen" penaltı sonrası gelen beraberlik. Fazladan 1 puan daha. 

Galatasaray -5 puan 
10. hafta Denizli maçı Rakip kalecinin kontrolsüz hareketinin hakem takdirince - nedense - Denizlispor lehine işlediği İliç'in pozisyonu. Maç o anda 1-0, belki 2-0 olacak ve maç kopabilecek. 1-1 bitiyor. Giden 2 puan... 
11. hafta Gençlerbirliği maçı İsmail Güldüren'in oyuncularımızı gırtlaklamaları, verilmeyen penaltılar ve yine yenilen tekme tokat... Giden 3 puan. 

Riva'ya altı teklif 

Galatasaraylı Yönetici ve İşadamları Derneği tarafından dün gece Ramada Plaza'da gerçekleştirilen toplantıda Başkan Özhan Canaydın Riva Projesi hakkında bilgi verdi. Canaydın, ekspertiz raporlarında değeri 52 milyon dolar olarak açıklanan arazinin değerlendirilmesi açısından son derece uygun bir dönemde bulunulduğunu söyledi. Başkan Canaydın, "Bu proje minumum 100-110 milyon dolar gelir getirecek bir çalışma. Şu ana kadar altı teklif aldık" dedi. 


</TEXT>
</DOC>
