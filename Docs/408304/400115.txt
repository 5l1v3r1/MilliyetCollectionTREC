<DOC>
<DOCNO> 400115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/dunya/dun01.html </URL>
<DATE> 2005/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Felluce'de 10 ABD askeri öldürüldü 
</HEADLINE>
<TEXT>


DIŞ HABERLER SERVİSİ 


Irak'ın Felluce kenti yakınlarında yol kenarına yerleştirilen bir bombanın patlaması sonucu 10 Amerikan askeri öldü. Amerikan Ordusu'ndan dün olayla ilgili yapılan açıklamada, Felluce'nin dışında yaya olarak devriye gezen askerlerin önceki gün bombalı saldırıya uğradığı, saldırıda 10 Deniz Piyadesi'nin öldüğü belirtildi. Felluce'deki Amerikan askeri yetkilileri ise saldırıda, birden fazla top mermisi kullanılarak yapılmış bir bomba kullanıldığını, patlama sonucu 11 askerin de yaralandığını kaydetti. Son aylarda Amerikan askerlerini hedef alan en büyük saldırı olan patlamada yaralanan askerlerin 7'sinin, tedavi sonrası görevlerine döndükleri, 4'ünün durumunun ağır olduğu bildirildi. Saldırı ardından Amerikan askerleri, Irak ordusu desteğiyle Ramadi'de dün büyük bir operasyon başlattı. 'Kama' adı verilen yeni operasyonun isyancılara yönelik düzenlenen 5. operasyon olduğuna dikkat çekiliyor. Irak'ta savaştan sonra isyancıların en önemli merkezlerinden olan Felluce'de, Kasım 2004'te Amerikan ordusu tarafından geniş çaplı bir operasyon düzenlenmişti. 


</TEXT>
</DOC>
