<DOC>
<DOCNO> 407879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sondun03.html </URL>
<DATE> 2005/12/30/ </DATE>
<TIME> 06.50 </TIME>
<AUTHOR>  </AUTHOR>
<HEADLINE>
İtalya'da kara kış 
</HEADLINE>
<TEXT>

     Avrupa genelindeki soğuk hava koşulları İtalya’nın da özellikle kuzey ve orta kesimlerinde yaşamı olumsuz etkiliyor. 
     Ülkenin kuzeyindeki kar yağışı, zaman zaman ulaşımı aksatırken, Floransa ve Pisa havaalanları da gün içinde 5’er saat ulaşıma kapatılmak zorunda kaldı. 
     Floransa, bugün 21 yıllık bir aradan sonra yeniden karla tanışarak beyazlara büründü. Kar yağışı ülkenin muhtelif yerlerinde trafik kazalarında artışı da beraberinde getirdi. 
     İtalya’nın en önemli tarihi ve turistik kentlerinden Floransa, kara teslim oldu. Dün geceden beri devam eden kar yağışı nedeniyle kentteki dükkanların büyük bölümü bugün açılamadı. 
     Hava sıcaklığının eksi 2 dereceye kadar düştüğü Floransa’nın Belediye Başkanı Leonardo Domenici ve Vali Andrea De Martino, kent sakinlerini zorunlu olmadıkça özel araçlarıyla trafiğe çıkmamaya çağırdılar. 
     Noel ve yılbaşı tatili için Floransa’yı seçmiş olan turistler ise karlar altındaki tarihi kenti görüntülemek için yarıştılar. 
     Floransa, 1985 yılında da karlar altında kalmış, hava sıcaklığının eksi 21’e kadar düşmesi, kent sakinlerini ciddi biçimde sıkıntıya sokmuştu. 
     Başkent Roma sakinleri de son iki gündür rüzgar ve kar soğuğunun etkisi altındalar. Başkente yakın beldelere yağan kar, zaman zaman ulaşımda güçlüklere de neden oluyor. Sivil savunma ekiplerinin, Roma ve civarında dünden bu yana, sıkıntıya düşen araç ve vatandaşlara yardım için yaklaşık 500 müdahalede bulunduğu açıklandı. 
     Napoli’nin ana kent konumunda olduğu Campania bölgesinde ise kötü hava koşulları nedeniyle sivil savunma yetkilileri tarafından, olağanüstü hal ilan edildi. 
     
</TEXT>
</DOC>
