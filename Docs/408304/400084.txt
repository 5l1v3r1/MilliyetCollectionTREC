<DOC>
<DOCNO> 400084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sontur34.html </URL>
<DATE> 2005/12/02/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Hastayı doktor ve ebenin kanı kurtardı 
</HEADLINE>
<TEXT>

     Sakarya Çocuk Hastanesi ve Kadın Doğumevi'ne kanama nedeniyle acil getirilen Hacer Cansever, hastanedeki doktor ve ebenin verdiği taze kanla hayata döndü. 
     Hastanede 17 gün önce sezaryenle doğum yapan Hacer Cansever 39 , eşi Mehmet Cansever tarafından sabaha karşı sürekli kanaması olduğu şikayetiyle hastaneye getirildi. Yapılan tetkiklerde Cansever'in kan grubu A RH Pozitif olarak belirlendi. Bunun üzerine, acil kana ihtiyaç duyulan hastaya, kan grupları uyan doktor Ali Güngör ve ebe Gülcan İlkbahar tarafından taze kan verildi. 
     Hastanede nöbetçi olarak görev yapan doktor Ali Güngör, yaptığı açıklamada, hastanın durumunun acil olması nedeniyle ameliyata alındığını söyledi. Cansever'in hastaneye geldiğinde tansiyonunun sıfır olduğunu belirten Güngör, şöyle konuştu 
     ''Hasta ölüm riski taşıyordu. Acil olarak ben ve ardından da ebe kan verdi. Bu yöntemle hastaya acil taze kan verilmiş oldu. Diğer türlü devlet hastanesinden kan getirilmesi zaman alacaktı. Bu süre içinde hasta ölebilirdi. Yaklaşık 1 saat 45 dakika süren ameliyatın ardından hasta riskli durumu geçirdi.'' Ameliyat edilen Hacer Cansever de doktor ve ebeye kendisi için gösterdikleri fedakarlıktan dolayı teşekkür ettiğini söyledi. 
     Hacer Cansever'in eşi Mehmet Cansever ise hastaneye geldikleri sırada eşinin durumunun ağır olduğunu belirterek, ''Doktor bey kanını vererek onu hayata döndürdü. Artık kan kardeşi oldular. Eğer büyükse abim, küçükse kardeşim oldu'' diye konuştu. 
     Sakarya Valisi Nuri Okutan, Doktor Ali Güngör ve Ebe Gülcan İlkbahar'a örnek davranışlarından dolayı takdir belgesi verdi. 
     
</TEXT>
</DOC>
