<DOC>
<DOCNO> 404279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/soneko07.html </URL>
<DATE> 2005/12/17/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Aygün Yüksek faizle konut kredisi kullananlar kurtarılsın... 
</HEADLINE>
<TEXT>

     Ankara Ticaret Odası ATO Başkanı Sinan Aygün, konut kredilerinin yeniden yapılandırılması gerektiğini belirterek, yüksek faizle konut kredisi çeken tüketicilerin faizlerinin bugünkü değerlere çekilmesi gerektiğini açıkladı. 
     Aygün yaptığı açıklamada, konut kredilerinin faiz oranlarının yüzde 1’e düştüğünü hatırlatarak, konut edinmek için bir kaç ay önce yüzde 2 faiz oranıyla kredi çekenlerin mağdur durumda olduğunu kaydetti. Aygün bankalara gerekli düzenlemelerin yaptırılması konusunda hükümete çağrıda bulundu. 
     Tüketicilerin talepleri doğrultusunda, bankaların kredi borçlarını bugünkü faiz koşulları doğrultusunda değerlendirmesi gerektiğini söyleyen Aygün, çoğu bankanın bu talebe tepki gösterdiğini vurguladı. 
     Aygün, bankaların tüketicilerin sırtından faiz fırsatçılığı yaptığını belirterek, "Bankalar faiz fırsatçılığı yapmasın ve borçları yeniden yapılandırsın" diye konuştu. 
     Yüksek faizli konut kredisi kullanan ve faiz oranları bugünün koşullarında yeniden yapılandırmak isteyen tüketicilerin bankalara başvurması gerektiğini söyleyen Aygün, tüketicilerin istediği koşulları bankaların kabul etmemesi durumunda ise başka bir bankadan alınan düşük faizli krediyle borcun kapatılabileceğini ve ciddi miktarlarda kazanımlar elde edilebileceğini savundu. Aygün bankaları uyararak, "60 ay kredi kullanan tüketici ile banka, karı-koca gibi olacak, evliliği zoraki hale getirmemek lazım" dedi. 

ANKA 
     
</TEXT>
</DOC>
