<DOC>
<DOCNO> 407987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sonsiy08.html </URL>
<DATE> 2005/12/30/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Yargıtay, Erdoğan'a tazminat kararını bozdu 
</HEADLINE>
<TEXT>

     Yargıtay 4. Hukuk Dairesi, bir karikatürde kişilik haklarına saldırıldığı gerekçesiyle Evrensel Gazetesi’nin Başbakan Recep Tayyip Erdoğan’a 10 milyar lira manevi tazminat ödemesi yönündeki yerel mahkeme kararını bozdu. 
     Ankara 20. Asliye Hukuk Mahkemesi, Evrensel Gazetesi ile sorumlu yazıişleri müdürü İsmail Muzaffer Özkurt’un 10 milyar lira manevi tazminatı karikatürün yayınlandığı 5 Nisan 2004’ten itibaren işleyecek yasal faiziyle birlikte Başbakan Erdoğan’a ödemesine karar vermişti. 
     AA muhabirinin aldığı bilgiye göre, Yargıtay 4. Hukuk Dairesi, yerel mahkemenin kararını oybirliği ile esastan bozdu. 
     Kararda, dava konusu karikatürün Evrensel Gazetesi’nde AK Parti’nin seçim başarısının gerisindeki kişilerin anlatıldığı "Gölgedekiler" başlığı ile hazırlanan yazı dizisinin Cüneyd Zapsu’nun anlatıldığı bölümünde yer aldığı kaydedildi. Kararda, şöyle denildi 
     "Yazı içeriğinde dava dışı Cüneyd Zapsu’nun AKP’nin dış ilişkilerinin sağlanmasından sorumlu olduğu, dış politika konusundaki eleştirilerin yer aldığı ve bu içerikteki bir yazıya paralel olarak davacının dış politika danışmanı ile ilişkisinin karikatür ile ifade edildiği görülmektedir. Davacının, dava dışı Cüneyd Zapsu tarafından yönlendirilmesi karikatür ile ifade edilirken bu tür durumlarda toplum tarafından kabul edilen özdeyişten yararlanılmıştır. Karikatür, değer yargısını en çarpıcı şekilde toplumun ilgisini çekerek güldürü özelliğini de katarak ifade etmektedir. Böyle bir benzetmede, kişilik haklarına saldırıdan söz edilemez." Kararda, yerel mahkemenin bu yönleri gözeterek davayı reddetmesi gerekirken, tazminata karar vermesinin usul ve yasaya aykırı olduğu belirtildi. 
     Yerel mahkeme, ilk kararında direnirse dosya Yargıtay Hukuk Genel Kurulu’na gelecek. 
     Dava dilekçesinde, Evrensel Gazetesi’nin 5 Nisan 2004 tarihli sayısında "AKP’nin derin başkanı" başlıklı yazıda kullanılan ve özel danışmanı Cüneyd Zapsu’nun Erdoğan’ın sırtında gösterildiği karikatürün, Başbakan’ın "kişilik haklarına ağır saldırı" içerdiği belirtiliyordu. Dilekçede, karikatürün katlanılması mümkün olmayan ve gerçeğe aykırı şekilde Erdoğan’ın "kişilik haklarını ihlal ettiği" ileri sürülüyordu. 
     
</TEXT>
</DOC>
