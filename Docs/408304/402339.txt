<DOC>
<DOCNO> 402339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/son/sonspo08.html </URL>
<DATE> 2005/12/10/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Chelsea'den Deco bombası, Schalke'de Rangnick bırakıyor... 
</HEADLINE>
<TEXT>

     Chelsea transfere doymuyor... Londra temsilcisinin Portekizli çalıştırıcısı Jose Mourinho orta sahasındaki alternatif sayısını arttırmak için kolları sıvadı. Barcelona’nın bu sezonki başarısında önemli rol oynayan Deco’yu transfer listesine alan başarılı teknik adam, ocak ayında bu transferi noktamalak istiyor. Porto’dan eski öğrencisi olan Deco’yu ikna etmek için yoğun uğraş sarfeden Mourinho’nun, Abramovich’le de görüşüp bu transfer için finansal destek istediği belirtildi. İngiliz ve İspanyol basınında yer alan haber hakkında, Barcelona kulübünden ise bir açıklama yapılmadı. 
     
     Ronaldo’nun başı dertte 
     Manchester United’ın Portekizli yıldızı Cristiano Ronaldo’ya ceza yolda... Uzun süre Sporting Lizbon forması giyen genç futbolcu, Benfica ile oynanan Şampiyonlar Ligi karşılaşmasında tribünlerden büyük tepki görmüştü. Takımının 2-1 mağlup olduğu maç sonrasında tribünlere el hareketi yapan Ronaldo’nun bu davranışının hakem raporunda yer aldığı öğrenildi. 
     
     Betisliler isyan etti 
     İspanya Ligi’nde zor günler geçiren Real Betisli futbolcular, kendilerini protesto eden taraftarlardan yardım istedi. Ligin son sırasında bulunan Yeşil-Beyazlılar’ın yıldızı Joaquin, Birkaç maç kaybettik diye bizi protesto etmesinler'' derken, Juanito da, Taraftarlar kötü günde de yanımızda olmalı'' ifadesini kullandı. 
     
     Adrian Mutu başkan oluyor 
     Juventus’un Rumen yıldızı Adrian Mutu, eski takımı Arges Pitesti’yi satın alıyor. Romanya’nın önemli gazetelerinden Prosport’a konuşan Mutu, Arges Pitesti’nin yüzde 51 hissesi için 1.5 milyon Euro ödemeye hazırım. Kesin kararımı gelecek hafta vereceğim'' diye konuştu. Kariyerine Pitesti’de başlayan Mutu, sonrasında Dinamo Bükreş forması giymişti. Bu arada Pitesti’nin ekonomik yönden sıkıntıda bulunduğu ve halka açılarak ayakta durmayı başardığı bildirildi. 
     
     Rangnick bırakıyor 
     Schalke Teknik Direkötrü Ralf Rangnick sezon sonunda görevinden ayrılacağını açıkladı. Haziran ayında sözleşmesinin sona ereceğini ve yeni bir kontrat yapmayı düşünmediğini ifade eden başarılı teknik adam, Kulüp yönetiminden memnun değilim. Politik kararlar alıyorlar. Böyle bir ortamda çalışmam mümkün değil. Ancak takımı yarı yolda bırakmam. Şampiyonluk için mücadelemizi sürdüreceğiz'' dedi. 
     
     Zenden sezonu kapattı 
     Liverpool’un başarılı sol kanat oyuncusu Boudewijn Zenden’in, dizinden geçirdiği sakatlık sonrasında sezonu kapattığı açıklandı. Kırmızı-Beyazlı ekipten yapılan açıklamada, Hollandalı yıldızın bıçak altına yatacağı ve sezonu tamamen kapattığı belirtildi. Hollanda Milli Takımı’nın da formasını giyen Zenden, Real Betis maçında sakatlanmıştı. 
     
</TEXT>
</DOC>
