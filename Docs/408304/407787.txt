<DOC>
<DOCNO> 407787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/dunya/dun02.html </URL>
<DATE> 2005/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide İsrail'i biz vurduk 
</HEADLINE>
<TEXT>



Terör örgütü El Kaide, İsrail'e Lübnan'dan füze saldırısı düzenlediğini iddia etti. Örgütün bir internet sitesinde yayımlanan açıklamasında, "El Kaide'nin aslan oğulları... Lübnan'da Müslümanların topraklarından Yahudi devletinin kuzeyinde seçilmiş hedeflere 10 füze fırlatarak, Yahudi devletine yeni bir saldırıyı başlattı" ifadeleri kullanıldı. Sitede, füzelerin İsrail'e ne zaman atıldığına ilişkin ayrıntı verilmedi. 
Öte yandan Lübnan'da geçen ay Hizbullah militanlarının İsrail'e fırlattıkları Rus yapımı roketlerin, Rusya'dan Suriye'ye satıldığının belirlendiği öne sürüldü. 
İsrail Askeri İstihbarat Servisi Başkanı Tümgeneral Aharon Zeevi - Farkash, Yediot Ahranot gazetesinde yayımlanan demecinde, Hizbullah'ın, Rusya'dan Suriye'ye satılan roketleri İsrail'e karşı sık sık kullandığını söyledi. Farkash, "Rusya'nın ve Suriye'nin gerçek yüzleri ortaya çıktı" dedi. 


</TEXT>
</DOC>
