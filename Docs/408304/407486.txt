<DOC>
<DOCNO> 407486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/guncel/gun04.html </URL>
<DATE> 2005/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Vural Savaş'a Gülen'e hakaret soruşturması 
</HEADLINE>
<TEXT>


Onursal Yargıtay Başsavcısı Savaş, "Bu tip soruşturmalar benim için şereftir" dedi 

ANKARA Milliyet 

ONURSAL Yargıtay Başsavcısı Vural Savaş, bir makalesinde hakaret ettiği iddiasıyla Nur cemaatinin önde gelen ismi Fethullah Gülen'in avukatlarının suç duyurusu üzerine başlatılan soruşturma kapsamında Ankara Cumhuriyet Başsavcılığı'nda ifade verdi. Savaş, "Bu tip soruşturmalar benim için şereftir" dedi. 

Savaş, talimatla ifade verdi 
Savaş, Gülen'in suç duyurusu üzerine İstanbul Cumhuriyet Başsavcılığı'nın yeni TCK'nın 125. maddesinde düzenlenen "basın yoluyla hakaret" suçundan başlattığı soruşturma kapsamında Ankara Basın Savcısı Hamza Uçar'a talimatla ifade verdikten sonra açıklama yaptı. Savaş, Aydınlık dergisindeki bir makalesinde, Milli Çözüm Dergisi'nde Gülen ile ilgili çıkan bir araştırmaya yer verdiğini söyledi. Savaş, araştırmada Gülen'in ünlü spekülatör George Soros ve CIA ile işbirliği yaptığının öne sürüldüğünü, kendisinin de bunu "Gülen, Soros'la İşbirliği mi yapıyor " başlığıyla makalesine taşıdığını kaydetti. 

'Mücadeleye devam edeceğim' 
İfadesinde Gülen hakkında ciddi iddialarda bulunduğunu dile getiren Savaş, "Cumhuriyetin altını oyanlarla sonuna kadar mücadeleye devam edeceğim. Zamanında Atatürk ve diğer büyük şahsiyetler de bu tür soruşturmalara maruz kalmıştır" diye konuştu. 
Soros ile ilişkisi olduğunu iddia ettiği kişiler hakkında bir yıldır makaleler yazdığını ifade eden Savaş, yazılarından rahatsız olanların Başbakan Recep Tayyip Erdoğan ile Adalet Bakanı Cemil Çiçek'e de telkinlerde bulunduklarını öne sürdü. 



</TEXT>
</DOC>
