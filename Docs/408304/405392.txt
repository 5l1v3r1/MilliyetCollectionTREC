<DOC>
<DOCNO> 405392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sonsiy10.html </URL>
<DATE> 2005/12/21/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
SHP'li Ketenci Baykal'ı "ilkellikle" suçladı 
</HEADLINE>
<TEXT>

     SHP Genel Sekreteri Ahmet Güryüz Ketenci, CHP Genel Başkanı Deniz Baykal'ı, yüzde 10'luk seçim barajını savunduğu için "ilkellikle" suçladı. 
     Ketenci yaptğı açıklamada, Deniz Baykal'ın yüzde 10 barajının düşürülmemesi yönündeki açıklamaları için "Bu demokratik olmayan anlayışın yansımasıdır, Bugün yüzde 10'luk seçim barajını savunmak ilkelliktir. Demokrasiden nasibini almamaktır" dedi. 
     Cumhurbaşkanı Ahmet Necdet Sezer ve TÜSİAD'ın eğitim ve seçim barajının düşürülmesi konusundaki açıklamalarını, "Türk demokrasisi için atılım" olarak değerlendiren Ketenci, AKP ve CHP'nin, "bu demokratik anlayıştan nasibini almadığını" ve bu açılımları sekteye uğratacaklarını söyledi. 
     
     "SİYASİ PARTİLER VE SEÇİM YASASI DEĞİŞMELİ" 
     Yüzde 10 barajı yüzünden milyonlarca insanın Meclis'te temsil edilemediğini kaydeden Ketenci, sorunun sadece seçim barajı olmadığını, siyaset alanının bütünüyle yeniden yapılandırılması gerektiğini ifade etti. 
     "Siyasi Partiler ve Seçim Yasası'nda demokratik, çağdaş değişimler gerçekleştirilmelidir" diyen Ketenci, hukuk, ekonomi, insan hak ve özgürlükleri gibi alanlarda AB standartlarını yakalamak için yapılan düzenlemelerin siyaset için de geçerli olmasını istedi. 
     AKP ve CHP'nin seçim barajının düşürülmesine karşı çıkacağını savunan Ketenci, "Türkiye'nin demokrasicilik oynamaya zamanı olmadığını, barajın düşürülmek zorunda olduğunu" söyledi. 
     
</TEXT>
</DOC>
