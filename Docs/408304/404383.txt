<DOC>
<DOCNO> 404383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sonyas06.html </URL>
<DATE> 2005/12/17/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
'Orta yaş sonrası gebeliklerde tehlike büyük' 
</HEADLINE>
<TEXT>

     Selma Bıyıklı 

Türk Jinekoloji Derneği Başkanı Prof. Dr. Bülent Tıraş, bir kadının 43 yaşından sonra kendi yumurtalarıyla bebek sahibi olmasının hemen hemen imkansız olduğunu belirterek, ''45 yaşın üstündeki kadınların yumurta bağışıyla da olsa gebe kalması, hem tıbbi hem de etik açıdan doğru değil'' dedi. 
     Gazi Üniversitesi Tıp Fakültesi Kadın Hastalıkları ve Doğum Anabilim Dalı'nda öğretim üyeliği görevini de yürüten Tıraş, Türkiye'de yumurta bağışı yasak olduğu için orta yaşın üstündeki kadınların Kıbrıs ya da Yunan adaları gibi yerlerde genç kızların yumurtalarıyla bebek sahibi yapıldığını söyledi. 
     Tıraş, AA muhabirine yaptığı açıklamada, son zamanlarda kamuoyunda ''hangi yaşta olursanız olun bebek sahibi olabilirsiniz'' şeklinde bir hava estirildiğini belirterek, bu vakalar kamuoyuna yansıtılırken, ''kontrolsüz bir şekilde yumurta bağışıyla bebek sahibi yapıldıkları gerçeğinin'' açıklanmadığını söyledi. 
     Bir kadının 43 yaşından sonra kendi yumurtalarıyla bebek sahibi olmasının hemen hemen imkansız olduğunu bildiren Tıraş, şöyle konuştu 
     ''Kamuoyuna yansıtılan bu vakalarla, 'kaç yaşında olursanız olun sizi çocuk sahibi yapalım' mesajı verilmek isteniyor. Ancak, 50-60 yaşlarındaki bir kadında yüksek tansiyon, şeker, damar sertliği, kemik erimesi, stres, depresyon, meme kanseri gibi sağlık sorunları bulunabilir. Daha önce ortaya çıkmayan bu sorunlar gebelik sonrası ortaya çıkabilir, hatta bunlar ölüme kadar götürebilir.'' Türkiye'de yumurta bağışının yasak olması nedeniyle bu kişilerin Kıbrıs ya da Yunan adaları gibi yerlerde 20 yaşlarındaki genç kızlardan alınan yumurtalarla gebe bırakıldığını kaydeden Tıraş, ülkede 3'den fazla embriyo transferinin de yasak olduğunu, ancak buralarda böyle bir kural olmadığı için çoğul gebeliklere meydan verildiğini söyledi. 
     Belirli bir yaşın üstünde bebek sahibi olan kadınların meme dokusundaki azalma nedeniyle emzirme ile ilgili problemler de yaşayabileceğini belirten Tıraş, bu çiftlerin çocuklarının küçük yaşta anne veya babasını kaybetme riskiyle karşı karşıya olduklarına da işaret etti. 
     45 yaşın üstündeki kadınların yumurta bağışıyla da olsa gebe kalmasının, hem tıbbi hem de etik açıdan doğru olmadığını belirten Tıraş, ''45 yaşından sonra doğanın getirdiği sınırlamalara karşı gelmeyin'' uyarısında bulundu. 
     
</TEXT>
</DOC>
