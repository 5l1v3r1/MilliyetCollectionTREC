<DOC>
<DOCNO> 402761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sonsiy13.html </URL>
<DATE> 2005/12/12/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
TMSF 2. alacak satış ihalesine inceleme... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Tasarruf Mevduatı Sigorta Fonu’nca TMSF yapılan 2. 
     Alacak Satış İhalesi’ne ilişkin iddiaların Başbakanlık Teftiş Kurulu Başkanlığı’nca inceleneceğini bildirdi. 
     Edinilen bilgiye göre, Anavatan Partisi İstanbul Milletvekili Emin Şirin, TMSF 2. Alacak Satış İhalesi’ne "şaibe" karıştığı, "Lehman Brothers-Fiba Holding A.Ş" ortaklığına bazı avantajlar sağlandığına ilişkin Abdüllatif Şener’e bir ihbar mektubu gönderdi. ANAVATAN’lı Şirin, belgelerin ihbar kabul edilerek, konuyla ilgili araştırma yapılıp yapılmayacağını sordu. 
     Devlet Bakanı ve Başbakan Yardımcısı Şener ise verdiği yanıtta, TMSF 2. Alacak Satış İhalesi hakkındaki iddiaların incelenmesi ve gerekirse soruşturulması için konunun, Başbakanlık Teftiş Kurulu Başkanlığı’na intikal ettirildiğini bildirdi. 
     TMSF Başkanı Ahmet Ertürk, daha önce, DYP Denizli Milletvekili Ümmet Kandoğan’ın soru önergesine verdiği yanıtta, TMSF 2. Alacak satış ihalesine konu olan para tutarının 933 milyon 859 bin 323 dolar olduğunu ve alacakların, "Lehman Brothers-Finansbank A.Ş-Fiba Holding A.Ş" konsorsiyumuna 161 milyon dolar peşinat ve yüzde 43 hasılat paylaşım oranı ile satıldığını açıklamıştı. 
     Ertürk, "TMSF 2. Alacak Satış İhalesi özellikle çok başarılı olmuş, dünya ortalamalarının çok üzerinde rakamlara ulaşılmıştır" değerlendirmesinde bulunmuştu. 
     
</TEXT>
</DOC>
