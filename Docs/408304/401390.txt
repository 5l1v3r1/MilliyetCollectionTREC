<DOC>
<DOCNO> 401390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/soneko54.html </URL>
<DATE> 2005/12/07/ </DATE>
<TIME> 22.05 </TIME>
<AUTHOR>  </AUTHOR>
<HEADLINE>
Bakan Eker Türkiye'nin artık belirli bir tarım politikası var 
</HEADLINE>
<TEXT>

     Tarım ve Köyişleri Bakanı Mehdi Eker, Türkiye'de ilk kez ''Tarım Stratejisi Çerçeve Belgesi'' hazırlandığını belirterek, ''Artık Türkiye'nin de bir tarım politikası ve stratejisi var'' dedi. 
     Çeşitli inceleme ve açılışlar için Burdur'da bulunan Bakan Eker, Tarım İl Müdürlüğü'nde sektör temsilcileriyle bir araya geldi. 
     Eker, burada yaptığı konuşmada, tarım sektörünün Türkiye için çok önemli olduğunu vurgulayarak, AB ile entegrasyon sürecinde Türk halkının değişim ve dönüşüm yaşayacağına, bu değişim ve dönüşümün başında da tarım sektörünün geleceğini söyledi. 
     Bitkisel tohumluk ve damızlık havyan konusunda önemli yapısal ve temel sorunları çözdüklerini kaydeden Bakan Eker, alınan önlemlerle Türkiye'de kaliteli buğday tohumunun yaygınlaştırıldığını, ilk kez bu dönemde ülkenin mısır üretiminde kendi kendin yeter hale geldiğini ifade etti. 
     Dünyada petrol fiyatlarının son iki yılda 20 dolardan 60 dolara çıktığını, bu artışları çiftçiye yansıtmadıklarını anlatan Bakan Eker, gübre ve mazot artış farklarını da çiftçiye ödediklerini belirtti. 
     Tarım girdilerinde sulama ücretlerinin de ürün fiyatlarına olumsuz yansıdığını vurgulayan Bakan Eker, çiftçilerin 1 katrilyon lira enerji faiz borçlarını sildiklerini, asıl borçlarını da taksite bağlandıklarını kaydetti. 
     Bakan Eker, ''Yapısal ve temel sorunlarla ilgili yapılan reformlardan sonra Türk çiftçisi maliyetlerini düşürecek. Kalite ve standartta dünya ölçeğini yakalayıp, uluslararası alanda rekabet edebilecek duruma geleceğiz'' dedi. 
     
     ''ARTIK TARIM POLİTİKAMIZ VAR'' 
     Tarım ve Köyişleri Bakanı Eker, ''Tarım Stratejisi Çerçeve Belgesi'' hazırladıklarını ve Yüksek Planlama Kurulu'na sunduklarını bildiren Bakan Eker, şu bilgileri verdi 
     ''Tarım Stratejisi ve Tarım Çerçeve Kanunu, TBMM Tarım Orman ve Köyişleri Komisyonu'nun gündeminde. Bu yasalaştıktan sonra tarımsal destekler, bu çerçevede yapılacak, kayıtlı olanlar desteklenecek. Bunlar hükümetten bağımsız yapılacak. Artık Türkiye'nin tarım politikası ve stratejisi var. Türkiye'de 2002 yılına kadar tüm desteklemeler hiçbir kanuna dayanmadan yapılıyordu. Bu yasa ile ürüne destek verilecek. Ürün fazlalığı böylece alternatif ürünlere yönlendirilecek.'' 
     
     SÜT İÇME KAMPANYALARI YAPILACAK 
     Türk toplumunda süt içme alışkanlığı olmadığını, çocukların boyalı ve gazlı içeceklere yönlendirildiğini vurgulayan Bakan Eker, ''Türk halkı süt içmiyor. Süt içme alışkanlığını yaymak için kampanyalar düzenleyeceğiz'' diye konuştu. 
     Süt içimini yaygınlaştırmak için yetiştirme yurtları, huzurevlerinde ve okullarda süt dağıtımının yaygınlaştırılacağını kaydeden Eker, Sosyal Yardımlaşma ve Dayanışma Vakıflarından bu konuda destek alacaklarını ve okullardaki süt dağıtma projelerinin 2006 yılında da devam edeceğini söyledi. 
     2006 yılı bütçesinden bunun için kaynak aktarımı yapılacağını, gecekondu bölgelerinde de süt içimin yaygınlaştıracağını vurgulayan Eker, ''Bu konuda medyadan da yararlanmak istiyoruz. RTÜK'le görüşüp bu kuruluş tarafından ceza verilip yayından kaldırılan televizyon programlarının yerine, hayvansal ürünlerin tüketimine yönelik yayınlar yapılmasını talep edeceğiz'' dedi. 
     Bakan Eker, toplantının ardından AK Parti İl Başkanlığı ile Burdur Belediyesi'ni de ziyaret etti. 
     
</TEXT>
</DOC>
