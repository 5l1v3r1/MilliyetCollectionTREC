<DOC>
<DOCNO> 405383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sonsiy01.html </URL>
<DATE> 2005/12/21/ </DATE>
<TIME> 06.55 </TIME>
<AUTHOR>  </AUTHOR>
<HEADLINE>
Bütçede "sidik" krizi 
</HEADLINE>
<TEXT>

     ANKARA Milliyet 

Enerji Bakanı Hilmi Güler'in TBMM Genel Kurulu'nda bakanlık bütçesini sunarken kullandığı üslup, TBMM Başkanlık Divanı'nın tutanağa müdahale etmesine neden oldu. 
     Baraj yatırımları konusunda "fiyaka için temel atmadıklarını" söyleyen Güler, "Su yatırım beklemez. Her yıl 4 milyar dolar denize gidiyor, bu sidik yarışından dolayı" deyince muhalefetin tepkisiyle karşılaştı. Güler, TBMM Başkan Vekili Nevzat Pakdil'in uyarısı üzerine sözünü geri aldı. Bakan'ın "İşin selameti açısından geri alıyorum. Aslında bu sözlüklerde vardır, siz de bunu iyi bilirsiniz ama hadi aldık gitti" sözleri üzerine Pakdil, "Tutanaklardan çıkaralım" talimatı verdi. 
     
     Şerefsizlere karşı savaşıyoruz 
     Güler, doğalgaz anlaşmaları konusunda Yüce Divan'da yargılanması gerektiğini söyleyen muhalefete şunları söyledi 
     "Biz bakanlık yapmıyoruz, biz savaşıyoruz şu anda. Kimse de karnından konuşmasın, açıkça, erkekçe, delikanlıca çıksın belgesini göstersin. Yolsuzluklara karşı, şerefsizlere karşı savaşıyoruz. Kurtuluş Savaşı böyle olur. Bu anlaşmaların hepsi gizli anlaşmalar. Ben bile Bakan olarak istediğim halde açıklayamıyorum. Bunlara kelepçe anlaşma deniyor. Şu anda biz kelepçeyi oynatmaya, elimiz kolumuz kanayarak kırmaya çalışıyoruz. Siz aslında birilerine bilerek veya bilmeyerek hizmet ediyorsunuz." 
     
</TEXT>
</DOC>
