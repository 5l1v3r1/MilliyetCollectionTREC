<DOC>
<DOCNO> 402118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sonspo31.html </URL>
<DATE> 2005/12/09/ </DATE>
<TIME> 21.05 </TIME>
<AUTHOR>  </AUTHOR>
<HEADLINE>
Fenerbahçe, Kayseri Erciyesspor maçının provasını basına kapalı yaptı 
</HEADLINE>
<TEXT>

     Fenerbahçe, Turkcell Süper Ligi'nde Kayseri Erciyesspor ile deplasmanda yapacağı maçın hazırlıklarını sürdürdü. 
     Samandıra Tesisleri'nde, teknik direktör Christoph Daum yönetiminde akşam yapılan antrenman, 1 saat 20 dakika sürdü. Basına kapalı antrenmanın ilk bölümünde düz koşu ve koordinasyon çalışması yapan sarı-lacivertliler, çift kale ağırlıklı maçla antrenmanı tamamladı. 
     Geçirdikleri gribal enfeksiyon nedeniyle dünkü çalışmaya katılamayan Aurelio ve Servet de bugün takımla antrenman yaparken, sakatlıkları bulunan Anelka ve Nobre ise tesislerde tedavi gördü. 
     Fenerbahçe, yarın öğle üzeri Samandıra Tesisleri'nde basına kapalı bir antrenman yapacak, saat 17.00'de de Sabiha Gökçen Havalimanı'ndan özel bir uçakla Kayseri'ye gidecek. 
     
</TEXT>
</DOC>
