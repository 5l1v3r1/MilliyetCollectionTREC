<DOC>
<DOCNO> 406628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sondun13.html </URL>
<DATE> 2005/12/26/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
İngiltere yoğun kar yağışına hazırlanıyor 
</HEADLINE>
<TEXT>

     İngiltere'de meteoroloji uzmanları, halkı uzun Noel ve yılbaşı tatiline renk katacak ancak hayatı felç edebilecek yoğun kar yağışına karşı uyardı. 
     Uzmanlar, kar yağışının ülkede özellikle karayollarındaki trafiği olumsuz etkileyebileceğine dikkati çekerken, uzun tatil nedeniyle karayoluna çıkanları, özellikle güney İngiltere'de etkili olması beklenen yağışa karşı hazırlıklı olmaya çağırdı. 
     Karın yollarda buzlanmaya ve karayollarında uzun kuyruklar oluşmasına yol açmasının beklendiğini belirten uzmanlar, gerçekten zorunlu olmadıkça karayollarına çıkılmaması çağrısında da bulundu. 
     Bu arada müşterek bahis ofislerinde ''beyaz bir Noel geçirileceği'' tahmini üzerine para koyanların da büyük kazançlar sağlaması bekleniyor. 
     Doğu, güneydoğu ve kuzeydoğu İngiltere'de etkili olması beklenen karın bazı yerlerde 15 santimetreye kadar ulaşabileceği belirtiliyor. 
     
</TEXT>
</DOC>
