<DOC>
<DOCNO> 404317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sonspo11.html </URL>
<DATE> 2005/12/17/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Memo takımının en skoreri oldu, Hido 17 sayı ile oynadı... 
</HEADLINE>
<TEXT>

     ABD Profesyonel Basketbol Ligi'ne NBA , TSİ bu sabaha karşı yapılan 11 maçla devam edildi. 
     Mehmet Okur, takımı Utah Jazz'ın Indiana Pacers'a 93-83 yenildiği maçta ilk 5'de forma giyerek hem double-double yaptı, hem de takımının en skorer ismi oldu. Okur, 40 dakikada 19 sayı, 5'i hücum 7'si savunma olmak üzere 12 ribaunt, 4 asist ve 1 blokluk oyun çıkardı. 2 sayılık atışlarda 9'da 6, serbest atışlarda ise 9'da 7 isabet bulan Okur, takımını yenilgiden kurtaramadı. 
     Öte yandan double-double yapan Andrei Kirilenko'nun, 11 sayı, 9 ribaunt ve 10 asistlik performansı da yeterli olmadı ve Jazz, sezonun 13. mağlubiyetini aldı. Jazz'ın, ligde 10 galibiyeti bulunuyor. 
     Sezonun 13. galibiyetini alan Pacers'da ise double-double yapan Jermaine O'Neal 27 sayı ve 11 ribaunt, Austin Croshere ile Stephen Jackson da 16'şar sayıyla oynadılar. 
     
     HİDAYET'İN 17 SAYISI MAGIC'E YETMEDİ 
     Hidayet Türkoğlu'nun takımı Orlando Magic, deplasmanda Dallas Mavericks'e 109-103 yenildi ve son 8 maçında 6. yenilgisini aldı. Uzatma dakikalarına taşınan maça yedek kulübesinden katılan Türkoğlu, 17 sayı, 1 savunma ve 1 hücum ribauntu, 3 asist ve 2 top çalmalık oyun çıkardı. Türkoğlu, 2 sayılık atışlarda 7'de 4, 3 sayılık atışlarda ise 4'de 3 isabet buldu. 
     Grant Hill'in 28 sayıyla en skorer olduğu takımda Steve Francis 16, Jameer Nelson da 14 sayıda kaldı ve böylece Magic, sezonun 12. yenilgisini aldı. 
     Öte yandan Dallas Mavericks'te, Dirk Nowitzki 31 sayıyla maçın yıldızı oldu. Josh Howard 24 ve Jason Terry 22 sayıyla, Dallas'a sezonun 17. galibiyetini getirdi. 
     
     ZAZA 9 SAYI ATTI, HAWKS GALİP GELDİ 
     Gürcü asıllı Türk vatandaşı Zaza Pachulia'nın takımı Atlanta Hawks, sahasında New York Knicks'i 122-111 yendi ve sezonun 5. galibiyetini aldı. 
     Sahaya ilk 5'de çıkan Pachulia, 30 dakikada 9 sayı, 6'sı hücum 5'i savunma olmak üzere 11 ribaunt, 5 asist, 2 top çalma ve 1 blokluk oyun çıkardı. Pachulia, 2 sayılık atışlarda 10'da 3, serbest atışlarda ise 4'de 3 isabet buldu. 
     Kariyerinin en yüksek rakamına ulaşan Joe Johnson 36, Al Harrington da 35 sayılık üstün performanslarıyla Hawks'a galibiyeti getiren isimler oldu. 
     Öte yandan Knicks'de, Jamal Crawford'un 23, Stephon Marbury'nin ise 21 sayılık oyunları galibiyet için yeterli olmadı ve Knicks, sezonda 16. yenilgisini almış oldu. 
     
     Günün diğer sonuçları şöyle 
     Toronto Raptors-Golden State Warriors 98-108. 
     Boston Celtics-Milwaukee Bucks 96-100. 
     New Jersey Nets-Denver Nuggets 115-106 uzatmada . 
     New Orleans Hornets-Phoenix Suns 88-101. 
     Detroit Pistons-Chicago Bulls 110-82. 
     Philadelphia 76'ers-Miami Heat 105-112. 
     Portland Trail Blazers-Seattle Supersonics 99-111. 
     Los Angeles Lakers-Washington Wizards 97-91. 
     Lige, TSİ yarın sabaha karşı yapılacak 1 maçla devam edilecek. 
     
</TEXT>
</DOC>
