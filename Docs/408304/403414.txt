<DOC>
<DOCNO> 403414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sonspo01.html </URL>
<DATE> 2005/12/14/ </DATE>
<TIME> 06.50 </TIME>
<AUTHOR>  </AUTHOR>
<HEADLINE>
Beşiktaş'ta uçakta bayılan Ailton'un önemli bir sorunu yok 
</HEADLINE>
<TEXT>

     Beşiktaş, Portekiz'in Vitoria SC Guimaraes takımıyla oynayacağı UEFA Kupası 2. tur H Grubu son maçının hazırlıklarını tamamladı. 
     Teknik Direktör Jean Tigana yönetiminde, Guimaraes'de maçın oynanacağı Afonso Henriques Stadı'nda gerçekleştirilen ve ilk 20 dakikası basına açık olan antrenmanda siyah-beyazlı futbolcular, taktik ağırlıklı bir çalışma yaptı. 
     Antrenmana, Portekiz'e gelirken uçakta baygınlık geçiren ve kontrol için hastaneye giden Brezilyalı futbolcu Ailton katılmadı. 
     
     AILTON'UN DURUMU 
     Kulüp doktoru Ayhan Optur, Ailton'u, uçakta geçirdiği mide kaynaklı hafif baygınlık ön tanısı ile hastaneye götürdüklerini belirterek, yapılan tektikler sonucunda herhangi bir patolojik bulguya rastlanmadığını söyledi. 
     Nörolojik kardiyak, dahili check up, kan analizi ve beyin BT'si çekilen Ailton'un test sonuçlarının normal olduğunu ifade eden Optur, ''Herhangi bir sıkıntısı yok. Hastane yetkilileri ile birlikte bunun mide kaynaklı bir şikayet olduğunu saptadık. Sağlık açısından bir problemi yok. Oynayıp oynamayacağına yarın karar verilecek'' diye konuştu. 
     
     MUHTEMEL 11'LER 
     Beşiktaş ve Vitoria Guimaraes takımlarının yarınki karşılaşmaya şu 11'ler ile çıkması bekleniyor 
     Beşiktaş Cordoba, Ali Tandoğan, İbrahim Toraman, Çağdaş, Adem, Ahmed Hassan, Koray, Kleberson, İbrahim Üzülmez, Sergen Tümer ve Youla. 
     Vitoria SC Guimaraes Nilson, Sergio, Dragoner, Cleber, Rogerio, Svard, Flavio, Neca, Benachour, Saganowski ve Clayton. 
     
</TEXT>
</DOC>
