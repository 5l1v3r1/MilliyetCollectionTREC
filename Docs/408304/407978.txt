<DOC>
<DOCNO> 407978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/soneko56.html </URL>
<DATE> 2005/12/30/ </DATE>
<TIME> 19.25 </TIME>
<AUTHOR>  </AUTHOR>
<HEADLINE>
2005, hisse senedi kullananları sevindirdi 
</HEADLINE>
<TEXT>

     Borsa'da işlem gören hisse senetlerinin yanında altın, tahvil-bono, repo, yatırım fonu ve banka faizi yatırımcıları, muhtemel enflasyon oranıyla kıyaslandığında 2005 yılını artışla tamamladı. 
     Altın yatırımcısı yüzde 16 dolayında yıllık getiri sağlarken, döviz yatırımcısı, 2004 yılında olduğu gibi 2005 yılını da düşüşle kapattı. 
     2004 yılını 24,971.68 puandan tamamlayan İMKB Ulusal-100 Endeksi 2005 sonunda 39,770.70 puana yükseldi. Endeksteki yıllık artış 14,799.02 puan ve yüzde 59.26 olarak gerçekleşti. 
     
     ALTIN, DÖVİZ 
     2005 yılında hisse senedi, altın, tahvil-bono, yatırım fonları, banka faizi ve repo yatırımcıları muhtemel enflasyonun üzerinde kazanç elde ettiler. Döviz yatırımcısı ise bu yıl da umduğunu bulamadı. 
     24 ayar külçe altının gram satış fiyatı 2005 yılında yüzde 16.45, Cumhuriyet altınının satış fiyatı da yüzde 16.15 oranında arttı. Dövizde YTL karşısında ABD Doları'nın yıllık kaybı yüzde 0.66'da kalırken, avronunki yüzde 13.80'e ulaştı. 
     
     FON, TAHVİL-BONO, FAİZ-REPO 
     Bankalar ve aracı kurumlar tarafından oluşturulan yatırım fonlarına katılma belgelerine yatırım yapanlar da 2005 yılında ortalama yüzde 16.21 oranında kazanç sağladılar. 
     İMKB Tahvil ve Bono Piyasası'nda 12 aylık İMKB DİBS performans endeksleri üzerinden yapılan hesaplamalarla, yatırımcıların birikimlerini devlet tahvilinde değerlendirdiklerini varsaydığımızda elde ettikleri getiri yüzde 20 dolayında oldu. 
     Önde gelen 10 bankanın ortalamaları dikkate alınarak 2004 yıl sonundaki oranlardan parasını 1 yıl vadeli mevduatta değerlendiren yatırımcılar 2005 yılı sonunda yüzde 18.91 dolayında net getiri elde ettiler. 
     2003 yılı bazlı İMKB Repo Endeksi dikkate alınarak yapılan hesaplamalara göre 2005 yılında parasını repoda değerlendiren yatırımcının yıl sonundaki kazancı yüzde 12.18 oldu. 
     
</TEXT>
</DOC>
