<DOC>
<DOCNO> 400460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/soneko11.html </URL>
<DATE> 2005/12/04/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
DTÖ'de yeniden tarım ve pazar savaşı başlıyor... 
</HEADLINE>
<TEXT>

     Gürbüz Akkıran 

Dünya Ticaret Örgütü'nün DTÖ 6. Bakanlar Konferansı 13-18 Aralık tarihleri arasında 148 üye ve 30 aday ülke katılımcısı ile Hong Kong'da yapılacak. 
     Toplantıda Türkiye'yi Devlet Bakanı Kürşad Tüzmen başkanlığında, resmi ve sivil toplum örgütlerinden oluşan bir heyet temsil edecek. Tüzmen, DTÖ konferansında, dünya ticaretinin önündeki engellerin kaldırılması, pazarların açılması için mücadele edeceklerini söyledi. 
     DTÖ'nün Cancun'da yapılan 5. Bakanlar Konferansı'nda gelişmekte olan ülkeler ile gelişmiş ülkelerin başta tarımsal destekler ve pazarların açılması konularında yaşanılan anlaşmazlıklar nedeniyle çıkmaza giren görüşmelere Hong Kong'ta çözüm aranacak. 
     Toplantıda Türkiye'yi temsil edecek olan Devlet Bakanı Tüzmen, Hong Kong'ta yapılacak Bakanlar Konferansı ile ilgili olarak AA muhabirine yaptığı açıklamada, 8 yıldır 4 DTÖ zirvesine katıldığını belirterek, şöyle devam etti 
     ''Konferans tarım, sanayi ürünlerinde pazara giriş, hizmetler, ticaretin kolaylaştırılması gibi konularda 2001 yılından beri devam eden müzakerelere gerekli politik desteğin sağlanarak dünya kamuoyuna olumlu bir mesaj verilmesi açısından büyük önem taşımaktadır. Hong Kong Zirvesi'nde Cancun'da yaşanan olumsuzluklar tersine çevrilmeli ve anlaşma yoluna gidilmelidir. 
     Şu ana kadar yapılan tartışmalar tüm dünyada özel konumu dikkate alınarak farklı muameleye tutulan tarımın müzakerekelerde de en sorunlu alanı oluşturduğu göstermektedir. Tarım ülkemiz açısından da hassas bir sektördür.'' 
     
     ''TARIM SEKTÖRÜNÜN TİCARETİNDE HAKSIZ REKABET VAR'' 
     Dünyada tarım sektörünün ticaretinde haksız bir rekabetin sürdüğünü belirten Bakan Tüzmen, konferansta Türk çiftçisine uygun kararlar alınması için çalışacaklarını söyledi. 
     Bakan Tüzmen, Türkiye'nin amacının müzakerelerde kilit konumu oluşturan tarımda gelişmiş ülkelerce verilen ve gelişmekte olan ülkelerin rekabet şansını ortadan kaldıran sübvansiyon ve iç desteklerin kaldırılması ve tarife indirimlerinin Türk çiftçisine uyum için gerekli süreyi tanıyacak tedrici bir anlayışla gerçekleştirilmesi olduğunu belirtti. 
     
     GELİŞİMEKTE OLAN ÜLKELERİN PAZARLARININ AÇILMASI 
     Toplantıda çok tartışılacak konulardan birinin de gelişmekte olan ülkelerin pazarların açılması olacağını ifade eden Tüzmen, Türkiye'nin sanayi ürünleri ticaretinde politikasını şöyle açıkladı 
     ''Sanayi ürünleri müzakerelerinde amaç yapılacak tarife indirimleri ile ihracat artış hızımız dikkate alınarak yeni pazar imkanlarının yaratılmasıdır. Türkiye, bu alanda gelişmiş ülkelerdeki pazar payını korurken gelişmekte olan ülkelerde yeni pazar açılımları elde etmeyi hedeflemektedir. 
     Hong Kong'ta bu alanda temel stratejimiz 3. ülke pazarlarına açılmasına hizmet edecek iddialı yaklaşımımızın mufazakar ülkelere kabul ettirilmesi olacaktır. 
     Gümrük işlemlerinin basitleştirilmesi, ticaretin kolaylaştırılması büyük önem taşımamktadır. Kısacası DTÖ Bakanlar Konferansı'nda dünya ticaretinin önündeki engellerin kaldırılması ve pazarların açılması için mücadele edeceğiz.'' 
     
     TEKSTİL KONUSU 
     Bakan Tüzmen, Hong Kong'ta tekstil konusunda izlenecek politikalar konusunda şu bilgileri verdi 
     ''Ülkemiz ihracatı ve ekonomisinde önemli yere sahip olan tekstil bu süreç içinde özel bir yaklaşım ile ele alınacaktır. Bu konuda özelllikle sivil toplum örgütlerimizin uzun süredir yürüttüğü çalışmaların Hong Kong'da yeni bir ivme kazanacağına inanıyorum. Bu kapsamda sektörümüzle işbirliği halinde tezlerimizin anlatılması diğer ülkelerin ikna edilmesi yönündeki çabalarımız sürecektir. Dünya tekstil ticaretinde yaşanan haksız rekabeti bir çözüm bulunması ve ortak bir anlayışın benimsenmesine bir ihtiyaç vardır.'' Türkiye olarak Hong Kong DTÖ Konferansı'nda gelişmekte olan ülkeler ile gelişmiş ülkeler arasında arabuluculuk yapabileceğini ifade eden Bakan Tüzmen, şöyle dedi. 
     ''Müzakerelerin genel seyri bu konferansta Türkiye'ye önemli sorumluluklar düşeceğini göstermektedir. Ülkemiz gelişmekte olan bir ülke olarak mevcut altyapısı ve deneyimleri ticaretin kolaylaştırılması konusunda öncü ülke konumundadır. 
     Bu noktadan hareketle olası bir anlaşma konusunda isteksiz davranan ülkelerin yeni pazar olanaklarının tarife indirimlerine paralel olarak keyfi sınır uygulamalarının kaldırılması ile mümkün olacağı konusunda ikna edilmeleri gerekecektir. Türkiye, bu konuda gerekli gayreti göstererek arabuluculuk yapabilir.'' 
     
</TEXT>
</DOC>
