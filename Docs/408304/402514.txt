<DOC>
<DOCNO> 402514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/son/sonsiy05.html </URL>
<DATE> 2005/12/11/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Meclis'in sağlık faturalarında 3 trilyonluk suistimal 
</HEADLINE>
<TEXT>

     TBMM Başkanvekili İsmail Alptekin, Meclis sağlık harcamalarında TBMM’nin sağladığı sağlık güvencesinin suistimal edilmesinin önlenmesi amacıyla geçen yasama yılında tedavi faturalarının tek tek incelendiğini, sözkonusu faturalardan 1130 adedinin ilgili hak sahibi, özel ve resmi sağlık kurum ve kuruluşuna iade edildiğini kaydetti. Alptekin, işleme alınmayarak iade edilen faturaların parasal değerinin ise 3 milyon 141 bin 491 YTL olduğunu bildirdi. 
     CHP Denizli Milletvekili Mehmet Neşşar’ın TBMM’nin sağlık harcamalarına ilişkin soru önergesini yanıtlayan Başkanvekili İsmail Alptekin, TBMM’nin sağladığı sağlık güvencesinin suistimaline ilişkin bilgiler verdi. Meclis sağlık harcamalarında TBMM’nin sağladığı sağlık güvencesinin suistimal edilmesinin önlenmesi amacıyla geçen yasama yılında tedavi faturalarının tek tek incelendiğini ve incelenen faturalardan 1130 adedinin TBMM Tedavi Yönetmeliği esaslarına göre ödenmesi mümkün olmadığından ilgili hak sahibi, özel ve resmi sağlık kurum ve kuruluşuna iade edildiğini belirten Alptekin, işleme alınmayarak iade edilen harcama belgelerinin parasal değerinin 3 milyon 141 bin 491 YTL olduğunu ifade etti. 
     
     İLAÇTA YÜZDE 58 TASARRUF 
     Alptekin, tedavi yönetmeliklerinde yaptıkları değişikliğe paralel olarak ilaçta adet sınırlaması ve doz ayarı esasının getirildiğine işaret ederken, eczanelerle yapılan sözleşmeler doğrultusunda bu yıl başından itibaren ilaç alımlarının artık TBMM Sağlık Bilgi Sistemine on-line girilerek yapıldığını, bu sistemde, ilaçta adet ve doz kontrolü ile rapora dayalı ilaç ve ödenmeyen ilaçların denetlendiğini bildirdi. Bu uygulama ile 2004 yılı Ocak- Mayıs dönemi ilaç fatura tutarının 8 milyon 275 bin 370 YTL iken, bu yılın aynı dönemindeki fatura tutarının 4 milyon 811 bin 583 YTL olduğunu kaydeden Alptekin, beş aylık uygulama sonucunda ilaçta sağlanan tasarruf miktarının yüzde 58 olarak gerçekleştiğini bildirdi. 

ANKA 
     
</TEXT>
</DOC>
