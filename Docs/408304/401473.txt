<DOC>
<DOCNO> 401473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sontur29.html </URL>
<DATE> 2005/12/07/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Tuğba Özay Kürşat Yılmaz'ın arandığını bilmiyordum 
</HEADLINE>
<TEXT>

     Manken Tuğba Özay’ın, arandığı dönemde Kürşat Yılmaz’ı Üsküdar’daki evinde sakladığı iddiasıyla 4 yıla kadar hapis cezası istemiyle yargılanmasına başlandı. 
     Üsküdar 3. Asliye Ceza Mahkemesi’ndeki duruşmada kimlik tespiti yapılan Özay, mankenlik yaptığını, aylık 10 milyar geliri bulunduğunu ve "polise mukavemet" suçundan sabıkalı olduğunu söyledi. 
     Kürşat Yılmaz ile 12 Mart 2003 tarihinde Giresunspor’un gecesinde tanıştığını, 10 gün sonra bir film projesi için yeniden biraraya geldiklerini anlatan Özay, aralarında başlayan arkadaşlığın zamanla duygusal ilişkiye ve birlikteliğe döndüğünü kaydetti. 
     Ancak iş yoğunluğu nedeniyle sık görüşemediklerini ifade eden Özay, "İlişkimizde çelişkiler vardı ve sürekli tartışıyorduk. Bunun üzerine ayrılma kararı aldık. İlişkimiz süresince aleni bir şekilde dolaşıyorduk. Polis arıyorsa çok rahat ulaşabilirdi. Zaten kendisiyle ilgili gıyabi tutuklama kararı evimde yakalandığı 30 Mayıs’tan 20 gün önce Adana 6. Ağır Ceza Mahkemesi’nden çıkmış. Arandığı hiçbir gazete veya televizyonda haber yapılmadı. Arandığını nasıl bilebilirdim ki " dedi. 
     Hakimin "Tüm dünya arandığını biliyor, bir sen bilmiyorsun" diye eleştirdiği Özay, ifadesini şöyle sürdürdü 
     "Yakalanma olayından önce Kürşat Yılmaz telefonla aradı. Bir dergide röportajım yayınlanmıştı. Dergiyi bulamadığını, evime gelip okumak istediğini söyledi. Tabi ki bu eve gelip barışmak için bahaneydi. Aramızdaki duygusal yakınlık nedeniyle ’hayır’ demedim. 
     Ertesi gün Kandıra’ya annesini görmeye gidecekti. Benim de Kartal’da bir programım vardı. Kendi işime geç kalınca onunla Kandıra’ya gidip annesini İstanbul’a getirdik. Ben kendi evime, o da annesiyle başka bir eve gitti. Ona yine ilişkinin bitmesi gerektiğini söyledim. Ancak ısrarla kahvaltıya gelip benimle konuşmak istedi. Ertesi gün saat 13.30’da evime geldi. Yarım saat sonra da polis baskın yaptı." 
     Sürekli medya tarafından takip edilen biri olduğunu, birtakım şeylerin bilinçli yapıldığını öne süren Özay, "Maddi ve manevi büyük zarara uğradım. Böyle bir riski nasıl göze alabilirim Ayrıca o kişi bilerek beni böyle bir ateşe atmaz" dedi. 
     
     ŞOFÖRÜNE KIZDI 
     Mahkemede tanıklık yapan Özay’ın arkadaşı Selvi Uğur ve hizmetçisi Fatma Vasuh da, Özay ve kendilerinin Kürşat Yılmaz’ın arandığını bilmediklerini söylediler. 
     Özay’ın şoförü Ahmet Erdem ise Kürşat Yılmaz’ın arandığını gazete haberlerinden bildiğini kaydetti. 
     Bu sırada araya giren Özay, "Sen karıştırıyorsun galiba’ diyerek Erdem’e kızdı. 
     Hakim ise tanık ifadesine karışmaması konusunda Tuğba Özay’ı uyardı. 
     Bunun üzerine tekrar söz alan Özay, Kürşat Yılmaz’ın savcılık ifadesinde "Arandığımı Tuğba bilmiyordu" dediğini belirterek, ifadesinin alınmasını istedi. 
     Halen Tekirdağ Cezaevi’nde tutuklu bulunan Kürşat Yılmaz’ın bir sonraki duruşmada tanık olarak dinlenmesini kararlaştıran hakim, duruşmayı erteledi. 
     Tuğba Özay, duruşma sonrası adliyeden ayrılırken "Adalete inanıyorum" dedi. 
     Üsküdar Cumhuriyet Başsavcılığı’nca hazırlanan iddianamede, Özay’ın, "Aranan bir kişiyi saklamak" suçundan 2 ile 4 yıl arasında hapis cezasına çarptırılması isteniyor. 
     
</TEXT>
</DOC>
