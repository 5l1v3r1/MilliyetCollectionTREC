<DOC>
<DOCNO> 406322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/son/sontur25.html </URL>
<DATE> 2005/12/24/ </DATE>
<TIME> 20.20 </TIME>
<AUTHOR>  </AUTHOR>
<HEADLINE>
Kars-İstanbul uçağına 'Kar' engeli... 
</HEADLINE>
<TEXT>

     Kars-İstanbul seferini yapan uçak, Erzurum'a iniş yaptı. 
     Edinilen bilgiye göre, Kars'tan İstanbul'a giden THY'ye ait yolcu uçağı, henüz belirlenemeyen bir nedenle Erzurum Havaalanı'na acil iniş yaptı. 
     Kars'tan 18.10'da havalanan uçağın teknik kontrolden geçirildiği bildirildi. 
     
     UÇAK GECEYİ ERZURUM'DA GEÇİRECEK 

     Kars-İstanbul uçağının iniş yaptığı Erzurum Havaalanı'nda, teknik ekibin gelmesini bekleyeceği bildirildi. 
     Erzurum Vali Yardımcısı Hanlar İden, AA muhabirine yaptığı açıklamada, Kars'tan İstanbul'a giderken Erzurum'a iniş yapan THY'ye ait TK 714 sayılı yolcu uçağının gece Erzurum'da kalacağını belirtti. 
     Uçağın yarın gelecek teknik ekibin kontrolünün ardından İstanbul'a döneceğini kaydeden İden, yolcuların Erzurum'da misafir edileceğini ifade etti. 
     THY yetkilileri, kokpitte hissedilen yanık kokusu nedeniyle, yedek havaalanı olarak Erzurum'a inen uçakta, 97 yolcunun bulunduğu belirttiler. 
     Uçak yolcularından Canan Baycan, aniden çıkan ağır bir koku nedeniyle kısa süreli de olsa panik yaşadıklarını anlattı. 
     Uçakta 6. sırada oturduğunu ifade eden Baycan, olayı anlatırken, "Önce ağır bir koku yayıldı. Sonra çok hafif bir duman çıktı. Kısa süreli de olsa hafif bir panik yaşandı ama daha sonra yolcular sakinleşti. Pilot daha sonra yaptığı anonsta Erzurum Havaalanı'na ineceğimizi söyledi" dedi. 
     
</TEXT>
</DOC>
