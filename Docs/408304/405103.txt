<DOC>
<DOCNO> 405103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sonspo29.html </URL>
<DATE> 2005/12/20/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Daum Birinci sınıf hakemlere sahibiz... 
</HEADLINE>
<TEXT>

     Turkcell Süper Ligi'nde ilk yarıyı lider olarak tamamlayan Fenerbahçe'nin Alman teknik direktörü Christoph Daum, ilk yarıda başarılı bir performans sergilediklerini söyledi. 
     Daum, Fenerbahçe'nin resmi internet sitesinde yaptığı ilk yarı değerlendirmesinde, ligin ilk yarısında kendilerinden bekleneni verdiklerini, ama Şampiyonlar Ligi performansından dolayı üzgün olduğunu söyledi. 
     İlk yarıyı lider bitirmelerinin çok iyi bir performans olduğunu belirten Alman teknik adam, ''Maçlarda performans sınırlarımızı zorladık, ofansif ve hareketli bir futbol ile seyircilerimizi etkilemesini bildik. Yine yeni rekorlar kırdık ve çıtayı yükseltmeyi bildik. Tabii ki alınan 14 galibiyet ve 3 beraberlik, takımın sergilediği inanılmaz bir performanstır'' dedi. 
     Daum, şampiyonluk için önlerinde çok uzun bir yol olduğunu ifade ederek, '' Fenerbahçe'de çalışan herkes çok yüksek bir motivasyon içinde bu hedefi yakalamak amacı ile mücadelelerine devam ediyor. Şampiyonluk yarışında iyi bir durumdayız, ama elle tutulur bir hedefe henüz ulaşmadık. Ligin ikinci yarısında 17 tane şampiyonluk maçımız var. Tüm konsantrasyonumuzu buna yöneltmeliyiz'' diye konuştu. 
     Tüm oyuncularının gelişimini itinalı bir şekilde takip ettiğini ifade eden Alman çalıştırıcı, şöyle devam etti 
     ''Zamanı geldiğinde yönetim kuruluna yeni raporumu vereceğim ve Fenerbahçe'nin gelecekteki kadrosu hakkındaki görüşlerimi de sunacağım. Bazı oyuncularım kendilerinden beklenene cevap verebildi, bazıları ise bu beklentilere cevap veremediler. Özellikle uluslararası maçlarda bazı oyuncularımız sınırlarının gerçek anlamda neresi olduğunu, güçlü özelliklerini ve zaaflarını net bir şekilde görme imkanı buldular. Kendini geliştirmek isteyen ve Fenerbahçe formasını da layıkıyla taşımak isteyen oyuncularımıza ben bütün desteğimi vermeye hazırım ve bu desteği de hiçbir zaman esirgemem.'' 
     
     ''AVRUPA'DA BÜYÜK BİR DÜŞ KIRIKLIĞI YAŞADIK'' 
     Fenerbahçe'nin Şampiyonlar Ligi'nde aldığı sonuçları da değerlendiren Daum, sarı-lacivertli takım için Avrupa'daki şampiyon takımlar sınıfında Türk futbolunu yeniden pozitif sergilemek için önemli bir fırsat yakaladıklarını düşündüğünü belirterek, ''Bu anlamda saha içi ve dışında Türk futbolunu pozitif gösterme amacımıza ulaştık'' dedi. 
     İçerde ve dışarıda oynadıkları maçların fair-play atmosferi içinde geçtiğini anlatan Alman teknik adam, ''Tüm bilgi ve becerimizin yanı sıra bir üst tura çıkmak için şansa da ihtiyacınız vardır. Bizim olduğu kadar Avrupa'nın büyük takımlarının bu hedefe ulaşamamaları bizim için bir tesellidir'' diye konuştu. 
     Daum, kilit maçının, Kadıköy'de Schalke 04 ile berabere kaldıkları maç olduğunu ifade ederek, şunları söyledi 
     ''Bu maçtan galibiyet ile ayrılmış olsaydık 6 puanla yolumuza devam edecektik ve rövanş maçı çok farklı geçecekti. Rövanş maçında 9 kişi kalmamıza rağmen çok iyi bir performans sergiledik. Daha sonra Milan maçı öncesi İsviçre'yle oynanan milli maçtan kalan o kadar büyük bir gerilim vardı ki, bu bizim gerçek kimliğimiz olan mücadeleci özelliklerimizi sahaya yansıtmamıza engel oldu. Dostane bir şekilde oynanan Milan maçında rakibimiz üstünlüğünü ortaya koydu ve 4-0'lık bir skorla galip gelirken, biz bu maçtan ucuz kurtulduk diyebiliriz. Deplasmanda oynadığımız PSV Eindhoven maçında, skoru belirleyen golleri rakibimiz attı. O maçta bize gerekli olan gol yollarındaki etkili vuruşlarımızı ne yazık ki yapamadık. Bazı kilit oyuncularımızın sakatlık nedeniyle oyundan çıkması da bizi zor durumda bıraktı. Avrupa'da yaptığımız mücadeleden arta kalan sadece büyük bir düş kırıklığıydı.'' ''Sergilediğimiz performansı ve aldığımız sonuçları yabancı oyuncu kontenjanına bağlayıp kendimi haklı çıkartmak istemiyorum'' diyen Daum, ''Ama Şampiyonlar Ligi'nde mücadele eden takımların kadrolarında 12 ile 26 arasında yabancı oyuncu var. Bunu ortalamaya vurduğunuzda diğer takımlarda 14 yabancı oyuncu mevcut. Bu dezavantaj tüm Türk takımlarının sonuçlarına negatif etki etmiştir. Yabancı kontenjanı uygulaması Avrupa'daki şartlara göre düzenlenmezse ya da buna uyum sağlanmazsa gelecekte de tüm Türk kulüpleri bu anlamda bir dezavantajla karşı karşıya kalacaktır'' diye konuştu. 
     
     ''İYİ TÜRK OYUNCU VARSA, YÖNETİME ÖNERİRİM'' 
     Alman çalıştırıcı, devre arasında sınırlamadan dolayı yabancı oyuncu transferinin mümkün olmadığını vurgulayarak, ''Kadromuza güç katacak, iyi Türk oyuncu varsa yönetime bu transferin yapılması için öneride bulunurum, ama bizim asıl amacımız ve ağırlık noktamız kendi elimizdeki oyuncuların gelişimi ve eğitimi üzerinde çalışmaktır'' dedi. 
     Türkiye'deki diğer büyük kulüpler ile bir karşılaştırma yaptıklarında ellerindeki oyuncu kadrosunun diğerlerine göre dar olduğunu ileri süren Daum, ''Ligin ikinci yarısında hangi oyuncunun sakatlanacağını veya kart göreceğini hiç kimse bilemeyeceği için yedeğe birini almadan kimseyi vermem. Ne transferine izin veririm, ne de kiraya veririm, ama eğer bir oyuncu kulüpten ayrılmak istiyorsa yönetim kurulumuz, oyuncumuz ve teknik kadronun katılacağı bir toplantı ile herkesin memnun olacağı bir çözüm bulunacağına inanıyorum'' şeklinde konuştu. 
     Alman teknik adam, ''Transfer için 3 oyuncu dilek hakkınız olsaydı, bunlar kimler olurdu'' şeklindeki bir soru üzerine, ''Tabii ki her teknik direktör takımında Ronaldinho, Ballac, Lucio veya Kaka gibi oyuncular görmek ister. Bu tip oyuncular kadrosunda olduğunda kendisini şanslı sayar. Fenerbahçe'nin geleceği için takıma büyük katkı sağlayacak olan oyuncular üzerinde çalışacağız. Az önce saydığım oyuncular bizim transfer edebileceğimiz oyuncular mıdır Bunu ben değerlendiremem'' dedi. 
     
     ''AZİZ YILDIRIM ŞU ANDA BİLE EFSANE BAŞKANDIR'' 
     Fenerbahçe Kulübü Başkanı Aziz Yıldırım'dan övgüyle söz eden Daum, ''Bana göre Aziz Yıldırım şu anda bile efsane başkandır'' dedi. 
     Daum, yönetimle arasının çok iyi olduğunu ifade ederek, sözlerini şöyle sürdürdü 
     ''Aziz Yıldırım ile önemli konular üzerinde fikir alış-verişinde bulunuyoruz. Günlük konular ve günlük işlerle ilgili Murat Özaydınlı ve İlhan Ekşioğlu ile iyi bir koordinasyon içindeyiz. Umut ediyorum bu yönetim kurulu Fenerbahçe'nin geleceğinde de görevine devam eder. Taraftar sayımızdaki artış, stadımızın büyütülmesi, sosyal alanda yapılan tesisler, Fenerium Mağazası'nı, FBTV ve Fenerbahçe Dergisi'nin etkinliğini gördüğüm zaman bu yönetim kurulunu takdir etmemek mümkün değil. Bana göre Aziz Yıldırım şu anda bile efsane başkandır.'' 
     
     ''HEDEFİMİZ İKİ KUPA'' 
     Daum, şu anda lig şampiyonluğunun ana hedefi olduğunu, uzun bir aradan sonra Türkiye Kupası'nı da kazanmanın zamanının geldiğini söyledi. 
     Türkiye Kupası için şansın da yanlarında olması gerektiğini kaydeden Alman çalıştırıcı, ''İki kupayı da kaldırmamız bize geçmişteki başarılarımızın bir takdir belgesi olma niteliği taşıyacaktır'' dedi. 
     Hedefleri arasında yetenekleri bulmak, eğitmek ve hak ettikleri yere getirmek olduğunu dile getiren Daum, şunları söyledi 
     ''Geçmiş olduğumuz dönemde ve kadro içerisinde yer alan bazı genç oyuncularımızı takıma kazandırma imkanı bulduk. Bu süreç, hedefe yönelik olarak devam ettirilmek zorunda. Uluslararası anlamdaki hedefler herkeste olduğu gibi benim de kalbimin bir parçasında bulunmakta. Dolayısıyla 100. yılda mümkün olan en iyi sonucu almak en büyük hedeflerimizden bir tanesidir.'' Alman teknik adam, ''Olcan ve Can gibi yetenekler neden ilk 11'de şans bulamıyor'' sorusu üzerine, ''Mümkün olduğu sürece onlara yer vermeye çalışıyorum. Bu oyuncuların sorumluluk bilincinde lige yavaş yavaş alıştırılması ve entegre edilmesi gerekiyor. Kadrodaki diğer oyunculara karşı da sorumluluğum bulunmakta, herkese oynama imkanı sunabilmeliyim. Genç oyuncuları başarılı bir yere getirmek açısından iyi bir performans sergiledik. Bu süreçte sapmadan yolumuza devam edeceğiz. Bazıları için bu biraz geç olsa da öyle olacak'' diye cevap verdi. 
     Daum, tedavileri süren Anelka ve Nobre'nin ikinci yarı hazırlık kampına katılacak durumda olduklarını, Selçuk'un ise Şubat ayına kadar zamana ihtiyacı bulunduğunu söyledi. 
     
     ''TARAFTARIMIZ 12. OYUNCUMUZ'' 
     Christoph Daum, taraftarlarının muhteşem tezahüratları ile çok olumlu bir hava oluşturduklarını, 12. oyuncu konumunda olduklarını ve Fenerbahçe'nin yakalamış olduğu tüm başarılarda önemli katkı sağladıklarını kaydetti. 
     Taraftarlara desteklerinden dolayı tek tek teşekkür etmek istediğini kaydeden Daum, ''Taraftarıyla tamamen bütünleşmiş Fenerbahçe olarak bize verdikleri destek karşısında taraftarımıza, sergilediğimiz oyun ve kazandığımız başarılarla teşekkür etmek istiyorum. Fenerbahçe ailesi içinde yer alıp Fenerbahçe'ye hizmet edebilmek her teknik direktör gibi benim için de bir gururdur. Türkiye benim ikinci vatanım olduğundan dolayı Türkiye için sadece sportif anlamda değil, her anlamda mücadele etmeye hazırım'' şeklinde konuştu. 
     
     ''BİRİNCİ SINIF HAKEMLERE SAHİBİZ'' 
     Daum, maçlarda hakemlerin orada bulunan herkesten daha zor bir görevi yaptığını söyledi. 
     Hakemlerin saniye hatta saliseler dahilinde karar vermek zorunda olduğunu vurgulayan Alman çalıştırıcı, şöyle devam etti 
     ''Ben inanıyorum ki tüm hakemlerimiz bu kararları verirken doğru kararı verdiklerini düşündükleri için veriyorlar, ancak unutmamak gerekir ki nasıl bir oyuncu veya antrenör hatasız değilse, hakemlerimiz de hatasız değil. Futbol oyununda tüm kararlar insanlar tarafından verilmeye devam ettiği sürece hatasız bir oyun yöneten insan istisna olacaktır. Çünkü hata her zaman olabilir. Bizim hakemlerimiz iyi bir eğitime sahipler ve her zaman en iyi performanslarını sergilemek üzere hareket ediyorlar. Ne yazık ki dönem dönem ağır hakaretlere, çok ağır sözlü saldırılara ve haksızlıklara maruz kalıyorlar. Türk hakeminin yurtdışındaki itibarı Türkiye'dekinden daha büyük. Türkiye'de bir çok birinci sınıf hakemlere sahibiz. Şahsım adına her zaman onlara saygı ve sportif anlamda bir hakkaniyetle yaklaşacağım.'' Daum, farklı bir çok mantalitenin buluştuğu Türkiye'de, dostane ve barış içerisinde insanların birbirleri ile omuz omuza yaşayabilmeleri, coğrafi konumu, insanların misafirperverliği, sıcaklığı ve futbolun çok büyük bir değer seviyesinin olmasının çok hoşuna gittiğini söyledi. Türkiye'de trafikten rahatsız olduğunu kaydeden Alman çalıştırıcı, ''Ayrıca Türkçe'yi anlıyor olmama rağmen akıcı bir şekilde konuşamıyor olmak ve de en önemlisi imkansız beklentilerden rahatsızım. Bunu şöyle açıklayabilirim, sizin elinizdeki imkanlar dahilinde sizin bir beklentiniz vardır. Bunun olması kadar normal bir şey de yoktur, ama bazen bundan çok daha fazlası bekleniyor. Bu da bence yanlış'' dedi. 
     
     TÜRK FUTBOLU HAKKINDAKİ GÖRÜŞLERİ 
     Daum, Turkcell Süper Ligi'nde mücadele eden takımlar arasında performans ve güç farklılıklarının azaldığını söyledi. 
     Küçük kulüplerin, büyük kulüplere çelme takabilecek durumda olduğunu kaydeden Daum, şunları söyledi 
     ''Tüm bunlara rağmen bazı kulüpler kendilerini daha avantajlı kılabilecek şekilde gelişmeye devam ediyorlar, ancak bu avantajı aynı kararlılık ve devamlılık ilkesi ile sürdürmediğiniz taktirde elinizden bazı şeyler uçar gider. Bunun yanı sıra Türkiye'deki kulüpleri, yönetim kurullarının kural anlamında kısa bir çalışma dönemi olduğu için bu konseptlerini realize etmek konusunda zorluklar yaşıyorlar. Taraftarların ve medyanın beklentileri karşılanmadığında hemen yeni bir yönetim kurulu göreve talip olarak ortaya çıkabiliyor. Halbuki, yönetim kurullarının dört yıllık çalışma süreci olsa devamlılık gelir ve bu durum da kulüplere önemli bir katkı sağlar. Milli takımımızın Dünya Kupası elemelerini başaramaması ve bazı Türk takımlarının istedikleri hedefe ulaşamadan elenmeleri Türk futbolu içinde bazı eksikler olduğunu bize gösteriyor.'' Alman çalıştırıcı, genel anlamda bakıldığında Türk futbolunun geleceğine yönelik çok büyük bir potansiyel olduğunu belirterek, ''Mükemmel yetenekler ve çok iyi antrenörler mevcut. Türkiye'nin 2006 Dünya Kupası'nda yer alamamasına üzülüyorum. Dünya Kupası'nda Türkiye için olumlu yorumlar yapabilmek benim için ayrıcalıklı bir mutluluk olacaktı. Şu anda benim bildiğim 2008 Avrupa Şampiyonası'na doğru yeni bir oluşum konusunda çalışma yapılmakta ve ben bunun başarıya ulaşacağına kesinlikle eminim'' diye konuştu. 
     
     ''BASININ ANTRENÖRÜ OLMAK İSTEMEDİM'' 
     İlk başlarda basınla arasına bir mesafe koymaya çalıştığını anlatan Daum, ''Basının antrenörü olmak istemedim'' dedi. 
     ''Koymuş olduğum mesafe, şahsıma yapılan ağır eleştirilerle bana zaman zaman iade edilmeye çalışıldı'' diyen Daum, şunları söyledi 
     ''Fakat ben bu eleştirilere sergilenen performans ve bununla bağlı olarak alınan iyi sonuçlarla karşılık vermeye çalıştım. Her ne kadar kulüp tarihimizdeki rekorları egale edip, birçoğunu kırmamıza rağmen bana karşı olan eleştirilerin giderek düzeyi arttıysa da ben bu eleştirilerle artık yaşamaya alıştım. Bildiğim bir şey var ki ben Fenerbahçe'den ayrıldıktan sonra burada bulunmuş olduğum süre içinde nereden nereye geldiğimizi bazı insanlar ancak o zaman kavrayabilecekler. Aynı sudayız ama aynı teknede değiliz. Ben buna saygı ile yaklaşmaya çalışıyorum ve basın mensuplarının da böyle bakmasını istiyorum. Bire bir yapmış olduğum görüşmelerde bir çoğu bende olumlu bir intiba bıraktı. Ben bu olumlu ve olumsuz yapılan eleştirileri ve yorumları sınıflandırmasını biliyorum. Önümüzdeki dönemlerde de her zaman yapıcı ve mantıklı eleştiriye açığım, ama Fenerbahçe ailesine zarar verecek mantıksız ve şahsi eleştirilere karşı kendimi korumaya çalışacağım.'' Daum, Türkiye'de sponsorluk sıralamasında ilk başta televizyon gelirlerinin geldiğini, daha sonra da bilet gelirlerinin bulunduğunu söyledi. 
     Alman teknik adam, Eike Immel'in ayrılmasından sonra yeni bir kaleci antrenörü alacaklarını da sözlerine ekledi. 
     
</TEXT>
</DOC>
