<DOC>
<DOCNO> 406882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/spor/aspo.html </URL>
<DATE> 2005/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Delege depremi 
</HEADLINE>
<TEXT>


Başkan Aziz Yıldırım, Dişli'ye hem Hasan Doğan'a olan yakınlığı, hem de İsviçre karşılaşmasında yaşanan olaylar yüzünden camianın tepkisini aldığı için yer vermezken, siyah-beyazlı kulübün federasyon ikinci başkanına tavrı daha büyük sürpriz oldu 

ÖZEL HABER CEMAL ERSEN 


Futbol Federasyonu olağanüstü genel kurulu için geri sayım sürerken, sessizliği ile dikkat çeken Fenerbahçe Kulübü büyük bir sürpriz yaptı ve geçen seçim delege gösterdiği Davut Dişli'yi liste dışı bıraktı. İkinci sürpriz ise Beşiktaş kulübünden geldi. Son seçimde siyah-beyazlı kulübün delegeleri arasından başkanvekili seçilen Hasan Doğan'a 7 kişilik listede yer verilmedi. 
Sarı-lacivertli kulüp federasyona bildirdiği delege listesine Dişli'nin yerine, federasyon başkanvekilliği görevinden istifa eden Şekip Mosturoğlu'nu dahil etti. Fenerbahçe, 19-20 Ocak tarihlerinde Ankara'da yapılacak olağanüstü genel kurulda başkan Aziz Yıldırım'ın yanı sıra, Nihat Özdemir, Nihat Özbağı, Mahmut Uslu, Murat Özaydınlı, Sedat Çeçen ve Şekip Mosturoğlu ile temsil edilecek. Beşiktaş'ın listesinde ise kulüp başkanı Yıldırım Demirören, Murat Aksu, Kenan Öner, Yahya Kemal Gencer, Mehmet İlhan Durusoy, Sinan Vardar ve Hüseyin Yücel'in adları yazıldı. 

Tepkiler arttı 
Levent Bıçakcı federasyonunun oluşumu sırasında Fenerbahçe Kulübü delegesi olarak yönetime giren Davut Dişli ve Beşiktaş'tan başkanvekili seçilen Hasan Doğan'a özellikle A Milli Takım'ın İsviçre ile oynadığı play-off maçı sonrası yaşananlarla ilgili büyük tepki olduğu bildirildi. AK parti iktidarına yakınlığı ile sivrilen Hasan Doğan'ın, Mosturoğlu'ndan boşalan başkanvekilliği için son yönetim kurulu toplantısında Dişli'yi önermesinin de sarı-lacivertli yönetim tarafından eleştirildiği iddia edildi. Kulüplerin ve taban birliklerinin delege listeleri için bugün son gün olduğu bildirilirken, Doğan ve Dişli'nin bir başka kulüpten delege gösterilme ihtimali olabileceği kaydedildi. 

Köprüler atıldı 
Seçim öncesi yeni bir oluşum için girişimlerini sürdüren Hasan Doğan ile Fenerbahçe Kulübü arasındaki köprülerin tamamen atıldığı öğrenildi. Doğan'ın sürdürdüğü kulis faaliyetlerinden uzak duran sarı-lacivertli kulübün herhangi bir başkan adayı üzerinde net bir tavrı olmamasına karşın, Ankaragücü Başkanı Cemal Aydın'ın başkanlığındaki oluşuma sıcak baktığı kaydedildi. Bu arada Şekip Mosturoğlu'nun, Aydın başkanlığındaki listede başkanvekili olma ihtimalinin kuvvetli olduğu ifade edildi. 

Aday bulamıyorlar 
Hasan Doğan'ın önceki gün biraraya geldiği Haluk Ulusoy ve Beşiktaş Kulübü Başkanı Yıldırım Demirören'den başkan adayı olarak öne sürdüğü Ayhan Bermek için destek alamamasının yeni arayışlar içine girmesine neden olduğu belirtildi. Kulüpler Birliği Vakfı'nın yanı sıra özellikle üç büyük kulübün onay vereceği bir aday bulmakta zorlanan Hasan Doğan ve ekibinin Şenes Erzik adı üzerinde tekrar durmaya başladığı ileri sürüldü. Bir süre önce kesinlikle başkan adayı olmayacağını açıklayan Doğan'ın üzerinde uzlaşılacak bir isim bulamaması durumunda son çare olarak kendisini ön plana çıkaracağı iddia edildi. 


</TEXT>
</DOC>
