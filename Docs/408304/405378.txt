<DOC>
<DOCNO> 405378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/soneko55.html </URL>
<DATE> 2005/12/21/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Albaraka Türk 'Katılım Bankası' oldu... 
</HEADLINE>
<TEXT>

     Albaraka Türk Özel Finans Kurumu A.Ş.'nin adı, ''Albaraka Türk Katılım Bankası A.Ş.'' olarak değişti. 
     Albaraka Türk'ün 21. Olağanüstü Genel Kurul Toplantısı, bugün İstanbul'da gerçekleştirildi. 
     Albaraka Türk'ten yapılan açıklamada, bugünkü Olağanüstü Genel Kurul toplantısında Albaraka Türk Özel Finans Kurumu A.Ş. adının Albaraka Türk Katılım Bankası A.Ş. olarak değiştirildiği bildirildi. 
     Albaraka Türk Genel Müdürü Adnan Büyükdeniz, konuyla ilgili değerlendirmesinde, faaliyete geçtikleri 1985 yılından bu yana, temsil ettikleri yeni finansal model ve anlayış ile Türk finans sektörüne farklı bir yaklaşım getirdiklerini belirtti. 
     Büyükdeniz, ''Albaraka Türk sunduğu hizmetin kalitesini, hızını ve maliyetini müşterisinin ihtiyaçlarına en uygun olan seviyeye getirmeyi yeni dönemin hedefi olarak belirlemiştir. Kısa bir süre önce yeni Bankacılık Yasası ile özel finans kurumlarının isimleri katılım bankası olarak değişmesine rağmen çalışma prensiplerinde herhangi bir değişiklik olmamıştır'' dedi. 
     
</TEXT>
</DOC>
