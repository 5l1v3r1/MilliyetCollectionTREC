<DOC>
<DOCNO> 404724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sonsiy01.html </URL>
<DATE> 2005/12/19/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Tarım Kanunu tasarısı kabul edildi 
</HEADLINE>
<TEXT>

     Tarım sektörüne uygulanacak destekleme programlarını çeşitlendiren ve finansman kaynaklarını düzenleyen Tarım Kanunu Tasarısı, TBMM Tarım, Orman ve Köyişleri Komisyonu'nda kabul edildi. 
     Tarım sektörünün ve kırsal alanın, kalkınma plan ve stratejileri doğrultusunda geliştirilmesi ve desteklenmesi için gerekli politikaları tespit etmeyi ve düzenlemeler yapmayı amaçlayan tasarıda, tarım politikalarının ilkeleri şöyle belirlendi 
     ''Tarımsal üretim ve kalkınmada bütüncül yaklaşım, uluslararası taahhütlere uyum, piyasa mekanizmalarını bozmayacak destekleme araçlarının kullanımı, örgütlülük ve kurumsallaşma, özel sektörün rolünün artırılması, sürdürülebilirlik, insan sağlığı ve çevreye duyarlılık, yerinden yönetim, katılımcılık, şeffaflık ve bilgilendirmek.'' 
     
     TARIMSAL ARAŞTIRMA 
     Tarım ve Köyişleri Bakanlığı, tarım alanındaki kamu faaliyetlerini dağınık bir yapıdan kurtarmak için sektörle ilgili politikaları belirleyecek, planlama ve koordinasyonuyla ilgili kuruluşlarla işbirliği yapacak. 
     Verilen bir önergenin benimsenmesiyle ''tarım danışmanlığı'' ibaresi tasarıdan çıkarılarak, madde başlığı, ''çiftçi eğitimi, yayım ve danışmanlık hizmetleri'' olarak değiştirildi. Başka bir önerge ile de tasarının tarımsal üretim bendine enerji üretimi de eklendi. 
     Bakanlığın, biyolojik çeşitliliğin, genetik kaynakların ve ekosistemlerin korunması ve geliştirilmesine ilişkin araştırmalar yapmasını da düzenleyen tasarı, biyoteknolojik yollarla veya çeşitli ıslah metotları kullanılarak elde edilen ürünlerin fikri mülkiyet hakları kapsamında korunması, kaydı, tescili, üretimi, tüketimi, gıda olarak kullanımı, ihracatı ve ithalatı hakkında ilgili kurum ve kuruluşların görüşünü alarak düzenleme yapılmasını öngörüyor. 
     
     ÜRÜN KONSEYLERİ GELİYOR 
     Tasarıya önergeyle eklenen maddeyle, ''ürün konseylerinin'' kurulmasına olanak tanındı. Konseyle, sorunların çözümü için sektörde faaliyet gösteren üretici, tüccar ve sanayi kesimleri arasında uzlaşma temeline dayalı bir diyalog ortamının yaratılması, sorunların çözülmesi için işbirliğine gidilmesi, koordinasyonun sağlanması ve çözüm stratejilerinin geliştirilerek, karar mercilerine gönderilmesi amaçlanıyor. 
     ''Sözleşmeli üretimi'' de düzenleyen tasarı, bu üretim biçimini özendirmek için üreticilere yasada belirtilen desteklerin verilmesinde öncelik tanınmasını hükme bağlıyor. 
     Tasarı, tarımsal desteklerin yürütülmesi ve koordinasyonun sağlanması amacıyla Tarımsal Destekleme ve Yönlendirme Kurulu kurulmasını öngörüyor. 
     
     DESTEKLEME İLKELERİ 
     Tasarıya göre, tarımsal destekleme politikaları, ekonomik ve sosyal etkinlik ve verimlilik koşullarını sağlayacak programlarla uygulanacak. Ödemeler, bütçe olanakları çerçevesinde ve programların niteliğine bağlı olarak, gerekli denetim ve kontrollerin tamamlanmasından sonra yapılacak. 
     Tarımsal destekleme programlarının belirlenmesinde şu ilke ve stratejiler dikkate alınacak 
     ''Tarım politikalarının amaçlarına katkıda bulunması, AB mevzuatı ve uluslararası taahhütlerle uyumlu olması, Üreticilerin piyasa koşullarında faaliyetlerini yürütmesi, Kullanılacak kaynağın, adil ve etkin şekilde üreticilere yansımasını sağlayacak yapıda olması, Tarımın alt sektörlerinde dengeli bir dağılım göstermesi.'' 
     
     TARIM DESTEKLEME İÇİN AYRILAN KAYNAK 
     Alt komisyonun, tarım destekleme programlarına ayrılacak kaynağın, GSMH'nin yüzde 2'sinden az olamayacağına ilişkin kabul ettiği ibare de verilen önergenin kabulü ile ''yüzde 1'inden az olamayacağı'' şeklinde değiştirildi. 
     Tarımsal destekleme programlarının finansmanı, bütçe kaynaklarından ve dış kaynaklardan sağlanacak. Haksız yere yapılan destekleme ödemeleri, ödeme tarihinden itibaren Amme Alacaklarının Tahsil Usulü Hakkında Yasa'da belirtilen gecikme zammı oranları dikkate alınarak hesaplanan yasal faizi ile geri alınacak. Haksız ödemenin yapılmasında ödemeyi sağlayan belge veya belgeleri düzenleyen gerçek ve tüzel kişiler, geri alınacak tutarların tahsilinde müştereken sorumlu tutulacak. 
     Destekleme ödemelerinden, idari veya kişisel hata sonucu düzenlenen belgelerle yapılan ödemeler hariç, haksız yere yararlandığı belirlenen üreticiler, 5 yıl süreyle hiçbir destekleme programından yararlandırılmayacak. 
     2004 yılı doğrudan gelir desteği uygulamasının 2005 ve 2006 yıllarındaki ödemeleri, 2004 yılında yürürlükte olan mevzuat hükümlerine uygun olarak yapılacak. 
     
     ÇİFTÇİ KAYIT SİSTEMİ 
     Tasarıda, doğrudan gelir desteğinin 2005 yılı uygulaması ve ödemelerinin esasları da belirlendi. 
     Buna göre, meyve ve sebze alanları, çayır ve mera alanları, orman emvali ürün alanları ve çevre amaçlı tarım arazileri korunması projesi kapsamında çevresel yönden hassas olduğu belirlenen alanlar dışında kalan alanlarda bitkisel üretim faaliyetlerinde bulunan ve başvuru tarihi itibariyle 18 yaşını doldurmuş veya ergin gerçek kişi çiftçilere, cari yılda üretim yapmaları ve bu üretimlerine ilişkin gerekli bilgileri Bakanlığa beyan ederek, çiftçi kayıt sistemine dahil olmaları şartıyla, doğrudan gelir desteği ödemeleri yapılacak. 
     Bitkisel üretim faaliyetlerinde bulunan, ancak çiftçi kayıt sisteminde yer almayan çiftçiler, doğrudan gelir desteği ödemesinden yararlandırılmayacak. 
     Çiftçi kayıt sisteminde yer alan bilgiler, çiftçilerin kendi beyanlarına dayanacak ve Bakanlığın gerekli tespitlerinden sonra kesinleşecek. Doğrudan gelir desteği ödemesinden yararlanmak isteyen çiftçiler, tarım arazilerinin bulunduğu yerdeki tarım ilçe müdürlüklerine başvuracak. Bu başvurular için çiftçilere, en az 3 aylık süre tanınacak. Bu süre içerisinde başvuruda bulunmayan çiftçiler için ek süre verilmeyecek. Ödemelerden yararlanacak çiftçilerin, kendi mülkiyetlerinde bulunan veya kiralama usulleriyle edindikleri araziler üzerinde, bitkisel üretim faaliyeti yapmaları koşulu aranacak. Bu başvurular üzerine ve gerekli incelemelerden sonra bitkisel üretim faaliyetlerinde bulunduğu tespit edilen çiftçiler, çiftçi kayıt sistemine dahil edilecek. 
     
     ÖDEMELER 
     Bakanlık önce, kayıtlı çiftçilerin işlediği arazi miktarlarını kesinleştirecek. Her çiftçi için ödenecek miktar çiftçinin işlediği arazi miktarı ile uygulama tebliğinde belirlenen birim ödeme miktarının çarpımı ile hesaplanacak. Ödeme miktarı, kullanılan tarımsal üretim teknikleri ve il ve ilçelerin sosyo-ekonomik gelişmişlik gruplarına göre farklı düzeylerde belirlenebilecek. Doğrudan gelir desteği ödemelerine, çiftçilere ait bilgilerin, bilgi işlem merkezindeki kayıt sistemine girişinin il ve ilçelerde tamamlanması, ön denetiminin ve kontrollerin bitirilmesinin ardından başlanacak. 
     Ödemeler, Bakanlık tarafından ilgili bankaya kaynak aktarılmasının ardından çiftçi kayıt sisteminden alınan onaylı ''İcmal 1'ler'' üzerinde yer alan miktara göre, ilgili banka aracılığıyla, doğrudan çiftçilere yapılacak. 
     Entegre idare ve kontrol sistemi oluşturuluncaya kadar üreticilere yapılacak bitkisel üretimle ilgili destekleme ödemelerinde çiftçi kayıt sistemi esas alınacak. 
     
     FİSKOBİRLİK ÖDEMELERİ 
     Tasarının görüşmeleri sırasında, söz alan Tarım ve Köyişleri Bakanı Mehdi Eker, tasarının çıkarılan yasalar içinde hazırlığı en fazla süren bir tasarı olduğunu ve sorunların çözümü için sektörün tüm temsilcileri ile uzun süren çalışmalar sonunda TBMM'ye getirildiğini söyledi. 
     Tarım ve Köyişleri Bakanlığı'nın sektörün üretim ile ilgili aşamasından sorumlu olduğunu işin finansman ve pazarlama bölümünün diğer bakanlıkların görev alanında olduğunu ifade eden Eker, ''Muhalefet ve iktidar milletvekilleri toplanın ve gücünüzü ortaya koyun. Bu dağınıklıkla ilgili ortaya koyduğunuz soru ve sorunların gereğini siz yapın'' dedi. 
     Eker, Fiskobirlik'in üreticiye olan borcunun da bugünlerde ödeneceğini sözlerine ekledi. 
     
</TEXT>
</DOC>
