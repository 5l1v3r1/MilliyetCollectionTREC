<DOC>
<DOCNO> 403679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/soneko28.html </URL>
<DATE> 2005/12/15/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Vodafone'un kozu bedava telefon 
</HEADLINE>
<TEXT>

     ŞÜKRÜ ANDAÇ 

Telsim'i alan Vodafone'un, Türkiye'deki en büyük rekabet kozunun, Avrupa'daki gibi 'bedava telefon' olması bekleniyor. Şirket, belli süre abonelik şartıyla değeri 1 milyara yakın cep telefonlarını bedava veriyor Telsim ihalesini İngiliz Vodafone'un kazanmasının ardından, Türkiye'de cep telefonu pazarının önümüzdeki dönemde hareketli günlere sahne olması bekleniyor. Bu beklentide, Telsim'i, Vodafone gibi 41 ülkede faaliyet gösteren, 171 milyon aboneye sahip, yeni nesil teknolojiler ve pazarlama faaliyetleri konusunda uzmanlaşmış bir şirketin alması etkili oluyor. Yeni dönemde tüm operatörler rekabette öne geçebilmek için farklı stratejiler uygulayacak. Kimi operatör yeni abone peşinde koşarken, kimi operatör ise elindeki aboneleri elinde tutmaya çalışacak. 
     Türk pazarının yeni oyuncusu İngiliz Vodafone'un yeni dönemde önemli bir avantajı bulunuyor. Vodafone, Türkiye'de bugüne kadar hiç uygulanmayan, 'sübvansiyonlu cep telefonu' hizmetini, Avrupa'da tüketicilere sunan bir şirket. Bu yüzden Vodafone'un Türk pazarına girdiğinde rekabette öne geçebilmek için oldukça iddialı olduğu bir alan olan 'bedava telefon' uygulamasını başlatmasına kesin gözüyle bakılıyor. 
     
     Sistem nasıl işliyor 

     Bu yöntemin işleyişi ise şöyle Vodafone, farklı cep telefonu üreticileri ile anlaşarak, kendi markasıyla tek seferde 500 bin - 1 milyon adete varan telefon satın alıyor. Bu ölçekteki bir alımla, telefonlar oldukça ucuz maliyet ile satın alınmış oluyor. Ardından şirket, tüketicilere belirli sürelerde kullanım karşılığı kontrat imzalatarak, ücretsiz cep telefonu veriyor. 
     Tüketici bu dönemde aylık belli bir sabit ücret karşılığında görüşme paketi satın alıyor. Tüketici, paket kapsamında belirli sürede ücretsiz konuşma yapıyor, paket aşıldığında ise tüketici fazladan görüşme bedelini ödüyor. Tüketici kontratı iptal etmek isterse, belirli şartlarda kontrata son veriliyor. Bu durumda genellikle, telefon bedelirin tüketicinin tahsil edilmesi yoluna gdiliyor. Bu arada Vodafone, tüketicilere yalnızca bedava telefon seçeneği sunmuyor. Ucuz fiyata telefon vererek daha cazip tarife seçenekleri de sunuyor. 
     
</TEXT>
</DOC>
