<DOC>
<DOCNO> 403536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/guncel/gun03.html </URL>
<DATE> 2005/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Oğlum, sana nasıl kıydılar 
</HEADLINE>
<TEXT>


Diyarbakır DHA 

Adana'da üç gün önce sigara almaya çıktığı sırada hırsız sanılarak 4 kişi tarafından linç edilen TRT çalışanı Serdar Aslanoğlu, Diyarbakır'da gözyaşlarıyla toprağa verildi. 
Program çekimi sonrasında sigara almak için dışarı çıkan ve kendisini hırsız sanan bir kişinin 'hırsız var' diye bağırarak kovalaması üzerine, 4 kişi tarafından sopalarla dövülen ve bıçaklanarak öldürülen TRT GAP televizyonu prodüksiyon merkezi çalışanı Aslanoğlu için TRT Diyarbakır Bölge Müdürlüğü önünde tören düzenlendi. Törene Diyarbakır Belediye Başkanı Osman Baydemir ile TRT Bölge Müdürü Yakup Sögüt de katıldı. 
Oğlunun tabutuna kapanarak ağlayan anne Şenay Aslanoğlu da, "Oğlum keşke beni çağırsaydın da seni kurtarsaydım. Oğlum sana nasıl kıydılar" diye ağıt yaktı. Törenden sonra Büyükşehir Belediye Başkanı Osman Baydemir de Aslanoğlu'nun ailesine başsağlığı dileğinde bulundu. Aslanoğlu'nun cenazesi aile mezarlığında toprağa verildi. 

Rapordaki vahşet 
Aslanoğlu hakkında hazırlanan ön otopsi tutanağı, vahşetin boyutlarını gözler önüne serdi. TRT'cinin vücudunda çok sayıda darp izine rastlandı, göğüs kafesinin sağ üst kısmında bıçak yarası tespit edilirken, alnının ortasında, çenesinde şişlik ve morartı, bacaklarında sıyrıklar olduğu, dişlerinin bazıları kırıldığı, bazılarının döküldüğü saptandı. Olaya karışan 4 sanık tutuklandı. 



</TEXT>
</DOC>
