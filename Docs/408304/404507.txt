<DOC>
<DOCNO> 404507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/son/soneko03.html </URL>
<DATE> 2005/01/01/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Uluslararası borsalarda geçen hafta... 
</HEADLINE>
<TEXT>

     Uluslararası borsalarda geride bıraktığımız yılın son haftasında ABD Doları, bütün önemli para birimleri karşısında değer kaybederken altın fiyatları da geriledi. 
     Geride bıraktığımız 2004 yılının genelinde de gerilemeyi sürdüren dolar, son 3 yılda istikrarlı şekilde değer kaybeden tek önemli para birimi olma unvanını sağlama aldı. 
     Tatillerin yoğun olduğu haftada görülen sınırlı işlemlerde gerilemesi kolaylaşan dolar, bir önceki haftanın ardından geçen hafta da euronun yeni rekorlar kırmasına yol açtı. 
     Perşembe günü 1,3668'e çıkan euro dolar paritesi, ortak paranın kullanıma girdiği 1999 yılından bu yana gördüğü en yüksek seviyeyi oluşturdu. 
     Cuma günü doların biraz toparlanmasıyla Avrupa döviz piyasasında euro haftayı 1,3652'den tamamladı. 
     ABD'nin bu yıl 600 milyar doları geçmesi beklenen dış ticaret açığının ülkeye giren para miktarının da azalmasıyla nasıl finanse edileceği sorusuna net cevap bulunamaması, doların bu yıl rekor değer kaybında etkili oldu. 
     Japonya ve Avrupa Birliği'nin AB dolardaki gerilemeden rahatsızlık duymalarına rağmen müdahaleden kaçınması, dolar satışını yoğunlaştıran yatırımcıların rahat hareket etmesini sağladı. 
     Yıl geneline bakıldığında dolar euro karşısında yaklaşık yüzde 8, Japon Yeni karşısında ise yaklaşık yüzde 4 değer yitirdi. 
     Fakat doların düşüşü daha çok yılın son çeyreğinde kendini gösterdi. Ekim-Kasım-Aralık aylarını kapsayan yılın son 3 ayında euro, dolar karşısında yüzde 12 yükselirken, dolar ise Japon Yeni karşısında yüzde 6 geriledi. 
     Uluslararası döviz piyasasında geçen haftaya başlangıç ve cuma kapanış değerleri şöyle oldu 
     
     
PARA BİRİMİ PAZARTESİ CUMA Japon Yeni 103,64 102,51 İsviçre Frangı 1,1418 1,1300 Kanada Doları 1,2302 1,2069 
     Londra döviz piyasasında haftaya 1,9262 dolar düzeyinden başlangıç yapan İngiliz Sterlini, cuma gününü 1,9309 dolardan tamamladı. 
     
     ALTIN FİYATLARI 
     Uluslararası piyasalarda tatillerin yoğun olduğu haftada derinlik kaybeden altın işlemleri fiyatların gerilemesinde etkili oldu. Böylece dolar gerilerken altın fiyatlarının yükselmesi geleneği yılın son haftasında bozulmuş oldu. 
     Altının ons fiyatı bazı önemli borsalarda haftaya başlangıç ve hafta sonunda şu değerleri aldı 
     
     
BORSA PAZARTESİ CUMA Londra 442,20 438,00 Zürih 441,88 437,80 Hong Kong 442,90 437,70 
     Londra Borsası'nda haftaya 6,689 dolardan giren gümüşün onsu, cuma kapanışta 6,80 dolara geriledi. 
     
     PETROL FİYATLARI 
     Uluslararası borsalarda petrol fiyatları geçen hafta boyunca kademeli gerileyişini sürdürdü. 
     New York Borsası'nda haftaya 44,18 dolardan başlayan ABD hafif petrolünün varili, perşembe gününü 43,45 dolardan tamamladı. Borsada ulusal tatil nedeniyle cuma günü işlem gerçekleştirilmedi. 
     Londra Uluslararası Petrol Borsası'nda haftaya 40,11 dolar seviyesinden başlangıç yapan Brent petrolü ise Cuma gününü ilk 40,46 dolardan tamamladı. 
     Petrol fiyatları geçen hafta böylece büyük çapta olmamakla birlikte farklı borsalarda farklı yönde hareketler gerçekleştirdi. Kış mevsiminin ne ölçüde sert yaşanacağına yönelik tahminler petrol fiyatlarının hareketlerinde belirleyici oldu. 
     Yılın geneli değerlendirildiğinde ise ABD hafif petrolünün fiyat ortalaması 41,48 dolar, Brent petrolünün fiyat ortalaması 38,19 dolar oldu. Yılsonu kapanış fiyatları ise 2004 başındaki fiyatlara göre 11 dolar civarında bir artışı ifade etti. 
     ABD hafif petrolü yılın en yüksek fiyatını 55,67 dolarla 25 Ekim'de, Brent petrolü ise 51,94 dolarla 27 Ekim'de gördü. 
     Uluslararası borsalarda petrol fiyatlarının bu yıl hızlı yükselmesinde ekonomisi hızlı büyüyen Çin ve Hindistan'ın talebindeki artış, Irak'taki savaş nedeniyle bu ülkenin petrol ihracatının sık sık kesintiye girmesi, Nijerya'da zaman zaman başgösteren istikrarsızlık, OPEC'in üretim artışı kararlarında isteksizliği ve eksik yatırımlar nedeniyle petrol üretiminin tüketimle paralel artırılamayacağı iddiaları gibi faktörler etkili oldu. Global büyümenin bu yıl yeniden hızlanması da talep artışını körükleyen faktörlerin en başında yer aldı. 
     
     MENKUL KIYMET BORSALARI 
     Geçen hafta bir çok menkul kıymet borsasında endekslerin yılın en yüksek seviyelerinin yakınında gezinmesiyle tamamlandı. Petrol fiyatlarının tehdit olma özelliğini yitirmesi ve doların değer kaybının ekonomileri sanıldığı kadar olumsuz etkilemeyeceği beklentisinin güçlenmesi borsalarda yatırımcıların alımlarını sürdürmeleri açısından moral verici faktörlerdi. 
     Dünya sermaye piyasalarının kalbi New York Borsası, haftanın ve yılın son işlem fırsatını sunan Cuma günü gerilese de son iki yılı yükselişle tamamlamış oldu. 
     Geçen hafta Dow Jones endeksi yüzde 0,41 gerilerken Nasdaq endeksi yüzde 0,69 yükseldi. 
     2004 yılı geneline bakıldığında ise New York Borsası'nda sanayi endeksi Dow Jones, yüzde 3,2 yükselişle 10.783,01 puandan yeni yılı beklemeye koyuldu. 
     Borsada teknoloji hisselerinin endeksi Nasdaq ise geçen yıl boyunca daha güçlü bir seyir izleyerek yatırımcılarına yüzde 8.6 getiri sağladı. Nasdaq endeksi yılı 2.175,44 puandan tamamladı. 
     New York Borsası'nda getirisi en yüksek sektörler ise yüzde 28,7 ile petrol ve enerji, yüzde 19,6 ile enerji dağıtım ve yüzde 16 ile telekomünikasyon oldu. Petrol fiyatlarının yükselişi böylece borsadaki enerji hisselerinde de kendini hissettirdi. 
     Japonya'da Tokyo Borsası'nın Nikkei endeksi, geçen haftaki kapanışına göre 123,28 puan yükselişle perşembe gününü 11.365,48 puandan tamamladı. Cuma günü tatil olan Tokyo Borsası, 2004 yılında ise 812,12 puan artış kaydetti. Nikkei endeksi yeni yıla 11.488,76 puandan merhaba diyecek. 
     Londra Borsası'nda FTSE 100 endeksi haftayı 16,2 puan artışla 4.814,3 puandan tamamladı. Endeksin yıllık getirisi ise 337,4 puan oldu. 
     Diğer önemli Avrupa borsalarından Frankfurt'ta DAX endeksi haftayı 4,46 puan artışla 4.256,08 puandan tamamladı. Endeks yıl genelinde ise 290,92 puan yükseldi. 
     Paris Borsası'nda CAC-40 endeksi ise geçen hafta 1,6 puan geriledi. Endeks, 2004 yılını 236,26 puanlık artışla 3.821,16 puandan tamamladı. 
     
</TEXT>
</DOC>
