<DOC>
<DOCNO> 402996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sondun14.html </URL>
<DATE> 2005/12/13/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Yunanistan, Çinli turistlerden özür diledi 
</HEADLINE>
<TEXT>

     Yunan makamları, 41 Çinli turistin Atina Havaalanı’nda 25 saat bekletilmesinden dolayı özür diledi. 
     Şanghay Günlüğü gazetesinin haberine göre, Yunanistan’ın Şanghay Başkonsolosu Demetris Anninos, 28 Kasım günü yerel saatle 15.00’te havaalanına gelen Çinli turistlerin oradan ertesi gün 16.00’da ayrılmalarının bilgisayar sistemindeki arızadan kaynaklandığını belirtti. Anninos, "Bir yanlış anlama var, Şanghay ve Atina arasındaki saat farkı ve resmi dairelerin kapalı olması sorun yarattı" diye konuştu. 
     Bundan böyle benzer olay yaşanmayacağı konusunda garanti verebileceklerini bildiren Yunan yetkili, Atina Havaalanı’nda Çince bilen personel istihdam edeceklerini belirtti. 
     Liu Şiode adlı bir turist de gerek Atina gerekse Şanghay’daki Yunan yetkililerin kendilerinden özür dilediklerini söyledi. 
     Habere göre, Şanghay’dan Yunanistan’a giden turist sayısı her ay yüzde 10 artıyor. 
     
</TEXT>
</DOC>
