<DOC>
<DOCNO> 401046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sonsiy01.html </URL>
<DATE> 2005/12/06/ </DATE>
<TIME> 04.00 </TIME>
<AUTHOR>  </AUTHOR>
<HEADLINE>
AKP Genel Başkan Yardımcısı Gedikli Erken seçim fayda getirmez 
</HEADLINE>
<TEXT>

     AK Parti Genel Başkan Yardımcısı Bülent Gedikli, ''Erken seçimlerin hiçbiri ülkemizin yararına olmamıştır'' dedi. 
     Gedikli, AK Parti Adıyaman İl Başkanlığı'nı ziyareti sırasında yaptığı açıklamada, Türkiye'de yine erken genel seçim yapılmasını isteyenlerin bulunduğunu belirterek, bu kişilerin yapılacak erken genel seçimin Türkiye'ye ne fayda sağlayacağını da açıklamaları gerektiğini vurguladı. 
     Türkiye'de genel seçimin bir kere de zamanında yapılmasından yana olduğunu kaydeden Gedikli, bunun Türkiye için faydalı olacağına inandıklarını bildirdi. 
     Gedikli, Türkiye'de işsizlik sorununun çözümü için devlet yanında özel sektörün de yatırımlar yapması gerektiğine dikkati çekerek, sözlerini şöyle sürdürdü 
     ''Hükümetimiz ülkemizde yatırımların artması için ciddi çalışmalar içindedir. Ancak özel sektör de bu konuda çalışmalı ve yatırım yapmalı. Hükümetimiz bu konuda işadamlarıyla sürekli görüşmeler yapıyor. Adıyaman milletvekillerimiz de Adıyaman'daki işadamlarıyla görüşüp kendi illerine yatırım yapması için çalışacaklar. 
     AK Parti'nin iktidarda bulunduğu 3 yıl boyunca ülkemizde pek çok olumlu gelişme oldu. Hükümetimiz bu dönemde yaptığı önemli icraatlarla herkesin takdirini topladı. Hükümetin yaptığı güzel icraatlar özellikle yurt dışında daha iyi görülüyor. İktidara geldiğimizde bütçenin yüzde 60'a yakını faize gidiyordu. Şimdi bu rakam yüzde 35'lere indi. Bütçedeki faiz payı düştükçe yatırım için daha fazla kaynağa sahip olacağız. Hükümetimiz sayesinde ülkemiz daha iyi günlere doğru gidecek. İnşallah 2007 yılında denk bütçeyi oluşturacağız.''. 
     Gedikli, toplumun yüzde 70'inin türbanla üniversiteye gidilmesine karşı olmadığını savunarak, ''Biz 'başörtüsü meselesini bir yıl içinde çözeceğiz' diye bir şey söylemedik. Bütün toplum ve kurumlar arasında mutabakat sağlanırsa bu sorun da çözülür'' diye konuştu. 
     AK Parti Adıyaman milletvekilleri Ahmet Aydın ve Hüsrev Kutlu, Belediye Başkanı Necip Büyükaslan'ın da hazır bulunduğu ziyaret sırasında, Gedikli'ye bir kilim hediye edildi. 
     
</TEXT>
</DOC>
