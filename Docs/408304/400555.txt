<DOC>
<DOCNO> 400555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/guncel/axgun01.html </URL>
<DATE> 2005/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Organ şebekesinin başı Hintli doktor 
</HEADLINE>
<TEXT>


Türk hastaları böbrek nakli için yasa dışı yollardan Hindistan'a götüren kişi Upender Kumar adlı doktor çıktı. Bakanlık uyardı Paranızla ölüme gitmeyin 

BÜLENT SARIOĞLU Ankara 

Organ nakli bekleyen böbrek hastalarını yasadışı olarak Hindistan'a götüren şebekenin izini süren Dışişleri Bakanlığı, yaşamını yitiren hastaların yolunun aynı doktorda kesiştiğini saptadı. Hindistan'dan gelen bilgiler üzerine Sağlık Bakanlığı da diyaliz merkezlerinde hastaların bilgilendirilmesi için çalışma başlattı. 
Hindistan'a umut yolculuğuna çıkan böbrek hastalarından son üç yılda yaşamını yitirenlerin sayısının beşe ulaşması üzerine, bu ülkedeki şebekeyle ilgili bilgiler Ankara'ya gönderildi. 

Büyükelçilik bildirdi 
Türkiye'nin Yeni Delhi Büyükelçiliği'nden gönderilen yazıda, daha önce yaşamını yitiren bazı hastalarla son hastanın ölüm raporunun aynı hastane ve aynı doktora ait olduğu belirtildi. 
Hastaların raporlarını düzenleyen ve cenaze nakil işlemlerini yapan kişinin Dr. Upendar Kumar olduğu kaydedildi. Yazıda, yaşamını yitiren son vatandaşın ameliyat için 24 bin dolar ödediği, ameliyat yapılan kliniğin hijyen koşullarının son derece yetersiz olduğu, Hindistan'daki şebekenin Türkiye ile bağlantısının devam ettiği vurgulandı. 

Tesis yeterli, bağış yok 
Sağlık Bakanlığı da Dışişleri'nden gelen yazı üzerine geniş kapsamlı çalışma başlatılması için 81 il valiliğine genelge gönderdi. Tedavi Hizmetleri Genel Müdür Vekili Osman Güler imzalı genelgede, bazı vatandaşların kolay organ vericisi bulunan ancak nakil sonrası bakım ve sıhhi koşulların yetersiz olduğu sağlık kuruluşlarına gittiğini vurguladı. Genelgede, öncelikle organ nakil merkezleri ve diyaliz merkezleri olmak üzere, tüm sağlık kuruluşları ile buralarda tedavi gören böbrek hastalarının uyarılması istendi. Genelgede, "Ayrıca hastaların bu tür yanlış arayışlara girmelerini önlemek amacıyla, halka ve sağlık personeline organ bağışı bilincinin geliştirilmesi konusunda yoğun eğitim verilmesi" kaydedildi. 
Güler, organ nakline ihtiyaç duyan hasta sayısının gün geçtikçe arttığını da belirterek "Organ nakil merkezlerinin sayısı ülkemizin ihtiyaçlarını karşılayacak düzeyde olmasına rağmen, bağışın yetersiz olması nedeniyle hastalar yurtdışında organ nakli olma arayışı içine girmektedirler" dedi. 

17 ilde hiç bağış yok 

Organ nakli araştırmasına göre, Türkiye genelinde 2004'te sadece 5 bin 62 kişi organ bağışladı. 
Organ bağışının en çok yapıldığı iller Aydın bin 543 , İstanbul 373 , Ankara 338 , İzmir 280 , Balıkesir 277 , Çorum ve Eskişehir 225 , Manisa ve Çanakkale 153 , Muğla 150 , Antalya 120 , Denizli 119 , Sivas 94 , Kayseri 90 .Hiç organ bağışı yapılmamış olan iller Ağrı, Bingöl, Bitlis, Çankırı, Elazığ, Hakk ri, Hatay, Kastamonu, Muş, Sakarya, Siirt, Sinop, Tunceli, Kırıkkale, Batman, Şırnak ve Ardahan. 



</TEXT>
</DOC>
