<DOC>
<DOCNO> 402876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sonyas16.html </URL>
<DATE> 2005/12/12/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
6 günde 300 kara ayı avlandı 
</HEADLINE>
<TEXT>

     ABD'nin en zengin eyaleti durumundaki New Jersey'de geçen pazartesi günü başlayan ve 6 gün süren kara ayı avı sezonunda 300 civarında kara ayının avlandığı bildirildi. 
     New Jersey Çevre Koruma Departmanı'ndan yapılan açıklamada, bölgede artan kara ayı nüfusunu azaltmak için düzenlenen av sezonunda bazı avcıların avladıkları ayıları hala getirmedikleri belirtilerek, bu sayının artabileceği kaydedildi. 
     35 yıllık bir aradan sonra New Jersey'deki ilk ve bundan önceki son kara ayı av sezonunun düzenlendiği 2003 yılında ise 328 kara ayı avlanmıştı. New Jersey Çevre Koruma Departmanı yetkilileri, geçen hafta kar yağışı nedeniyle beklenenden daha az sayıda avcının kayıt yaptırdığını ve bundan dolayı avlanan ayı sayısının da düşük olduğunu belirttiler. 
     Eyalet yetkilileri, artan kara ayı nüfusunun eyaletin kuzeybatı kesimlerinde yol açtığı şikayetler üzerine böyle bir av sezonuna ihtiyaç duyulduğunu belirtirken, hayvan hakları savunucusu ve çevreci gruplar ise düzenlenen av sezonunu eleştirerek, ayıların insanların yaşadıkları bölgelere inmesinin önüne geçmek için daha katı çöp kontrol standartlarının uygulanması gereğine işaret ettiler. 
     
</TEXT>
</DOC>
