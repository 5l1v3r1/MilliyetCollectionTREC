<DOC>
<DOCNO> 406995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/soneko24.html </URL>
<DATE> 2005/12/27/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
"Enerji tasarrufu için kışın herkes yün iç çamaşırı giysin" 
</HEADLINE>
<TEXT>

     Cemil Macit AA 

Merkezi İstanbul'da bulunan Angoplus Ltd. Şti. Yönetim Kurulu üyesi Halis Seyfi, Japonya'da olduğu gibi Türkiye'de de ''işyerlerinde ısının düşürülmesi ve kışın herkesin yünlü iç çamaşırı giymeleri'' yönünde kampanya düzenlenmesi halinde, ülke ekonomisine 500 milyon dolarlık enerji tasarrufu katkısı sağlanabileceğini savundu. 
     Seyfi, Japonya Çevre Bakanı Yuriko Koike'nin, enerji tasarrufu sağlamak için ofislerde ısının 4 derece düşürülmesi ve kışın herkese insanı sıcak tutacak yünlü iç çamaşırı giymeleri yönünde öneride bulunduğunu ve uygulamaya konduğunu ifade etti. 
     
     500 MİLYON DOLARLIK TASARRUF 
     Türkiye'de de Japonya'daki gibi uygulama yapılması halinde ülke ekonomisine katkı sağlanabileceğini anlatan Seyfi, şunları söyledi 
     ''Japonya'da klima açısından enerji tasarrufu sağlamak için, yazın işyerlerine kravatsız ve ceketsiz gelme uygulaması başlatmıştı. Kışın da yünlü iç çamaşırı giyerek işyerlerinde ısının 4 derece düşürülmesi yönünde uygulamaları var. Japonya'da olduğu gibi Türkiye'de de işyerlerinde ısının düşürülmesi ve kışın herkesin yünlü iç çamaşırı giymeleri için kampanya düzenlenmesi halinde, ülke ekonomisine 500 milyon dolarlık katkı sağlanabilir. İnsanların sıcak tutan termal iç çamaşırı giymeleri halinde işyerleri ve konutların ısınması için fazla yakıt tüketilmesine gerek olmayacak. Az yakıt tüketilmesi de çevre kirliliğini olumlu yönde etkiler. Aynı zamanda da artroz ve yumuşak doku romatizmal hastalıklarında ağrı kesici ilaç kullanımı da büyük ölçüde alzaltılır.'' 
     
     ROMATİZMAL HASTALIKLARA İYİ GELİYOR 
     Angora yününden yapılan termal giysi ürünlerinin, diğer yapağılara göre yüzde 70-80 oranında daha iyi izolasyon sağladığını belirten Seyfi, bu ürünlerin artık medikal marketlerde ve eczanelerde de satılmaya başlandığını kaydetti. 
     Seyfi, termal giysi ürünleri kullanılarak hem ülke ekonomisine katkı sağlayabileceğini hem de soğuktan ve hastalıklardan insanların daha iyi korunabileceğini bildirdi. 
     Angora yününden yapılan termal giysilerin romatizmal hastalıklara iyi geldiğini kaydeden Seyfi, ''Türkiye'de de Angora yününden yapılan dizlik, dirseklik, bileklik, omuzluk, bel korsesi, masaj tayt, çorap gibi termal giysiler üretiliyor. Almanya Romatizma Birliği, Angora yününden yapılan termal giysilerin, artroz ve yumuşak doku romatizmalarında 4 ile 6 hafta içerisinde ağrılarda büyük ölçüde azalma sağlayabileceğini belirledi'' şeklinde konuştu. 
     
</TEXT>
</DOC>
