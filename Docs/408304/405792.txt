<DOC>
<DOCNO> 405792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sontur29.html </URL>
<DATE> 2005/12/22/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Evleri yanan çocukları vatandaşlar kurtardı 
</HEADLINE>
<TEXT>

     Sivas’ta tek katlı ahşap evde çıkan yangın sırasında evde yalnız olan biri 1.5 yaşındaki 3 çocuk, vatandaşlar tarafından kurtarıldı. 
     AA muhabirinin aldığı bilgiye göre, Yahyabey Mahallesi’nde Yusuf Dilmeç’in 39 kirada yaşadığı tek katlı ahşap evde, henüz belirlenemeyen nedenle yangın çıktı. 
     Anne Kader Dilmeç’in dışarıda olduğu sırada çıkan yangında, çocuklar Bilal 6 , Nazlı 3 ve beşikte uyuyan 1.5 yaşındaki Sergen Dilmeç, evde mahsur kaldı. 
     Bu sırada yoldan geçen Coşkun Özer ile Ali Bıyık, itfaiye ekipleri gelmeden evin camındaki demir korkulukları kırarak, yoğun duman altında evde mahsur kalan 3 çocuğu alevlerin arasından çıkardı. 
     Olay yerine gelen itfaiye ekiplerince söndürülen yangında, maddi hasar meydana geldi. 
     İlk tedavileri ambulansta yapılan çocuklara, vatandaşlar çikolata ikram etti. Sivas Devlet Hastanesi’nde tedavi altına alınan 3 kardeşin, sağlık durumlarının iyi olduğu bildirildi. 
     Ailenin diğer çocukları Ertuğrul 4 ve Emre 8 Dilmeç’in de içerde olabileceğinden endişelenen ekipler, evde arama yaptı. Emre Dilmeç’in okulda, Ertuğrul Dilmeç’in ise dışarıda olduğu anlaşıldı. 
     Dumandan etkilenen bazı itfaiyeciler de tedavi altına alındı, yangın nedeniyle cadde yaklaşık 30 dakika trafiğe kapandı. 
     
     BABA DİLMEÇ BAYGINLIK GEÇİRDİ 
     Evinin yandığını öğrenen baba Yusuf Dilmeç, çalıştığı Şehirlerarası Otobüs Terminali’nden olay yerine geldiğinde gözyaşlarına hakim olamadı ve baygınlık geçirdi. 
     Ambulansta tedavi altına alınan Dilmeç, 4 yaşındaki oğlu Ertuğrul’a sarılarak ağladı. 
     Baba Dilmeç, AA muhabirine, evinin yanmasına üzüldüğünü, ancak çocuklarının kurtarıldığını öğrenince çok mutlu olduğunu söyledi. 
     Dilmeç, geçen yıl da aynı mahallede kiracı oldukları başka bir evin yandığını belirtti. 
     Çocukları kurtaran vatandaşlardan Ali Bıyık ise itfaiye ekipleri gelmeden Coşkun Özer ile eve girdiklerini ifade ederek, "Çok yoğun duman vardı. Birimiz beşikte uyuyan bebeği, birimiz de diğer çocukları alıp çıktık" dedi. 
     Coşkun Özer ise çocuklar yara almadan kurtulduğu için mutlu olduğunu belirterek, "Biz sadece vatandaşlık görevimizi yaptık" diye konuştu. 
     
</TEXT>
</DOC>
