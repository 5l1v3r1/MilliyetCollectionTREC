<DOC>
<DOCNO> 404514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/son/soneko10.html </URL>
<DATE> 2005/01/01/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Liradan 6 sıfır atılması uluslararası basında... 
</HEADLINE>
<TEXT>

     Türkiye'nin 1 Ocak 2005 tarihi itibariyle liradan 6 sıfırı kaldırarak Yeni Türk Lirası'na YTL geçiş kararı uluslararası basında geniş yer buldu. 
     AP ve Reuters gibi ajanslarla uluslararası basına taşınan liradan 6 sıfır atılma operasyonu bir çok gazete, dergi ve haber portalında yer aldı. 
     Avustralya'nın önde gelen gazetelerinden Sydney Morning Herald, Hindistan'ın ekonomi ağırlıklı gazetesi Indian Times, Ortadoğu'da El Cezire televizyonu ve Gulf Daily gazetesi, İngiltere'de Financial Times, The Times ve The Guardian gazeteleriyle Economist dergisi, ABD'de New York Times ile The Boston Globe gazeteleri ve uluslararası yayın yapan International Herald Tribune gazetesi Türk Lirası'ndan 6 sıfır atılmasını okurlarına aktaran önde gelen uluslararası basın kuruluşları arasında yer aldı. 
     Bir çok uluslararası internet haber portalıyla başta Yahoo olmak üzere arama motorları YTL operasyonu haberlerine yer verirken ABD'nin İncirlik Hava Üssü'nde aylık olarak yayınlanan ''Tip of The Sword'' Kılıcın Ucu dergisinde de kapak haberi liradan 6 sıfır atılması oldu. 
     Uluslararası basında eski Türk Lirası'nın geçmiş yıllarda yaşanan yüksek enflasyon sonucu bol sıfırlarıyla değersiz hale geldiği anlatılarak sıfır atılmasının zorunlu olduğu görüşü paylaşıldı. 
     YTL ile Türkiye'nin bankacılık işlemleri ve dış ticaretinin de kolaylaşacağı belirtilirken, Avrupa Birliği'ne AB üyelik müzakerelerinin de başlanmasıyla enflasyonun 2005 yılında tek haneli rakamlarda kalarak sorun oluşturmayacağı kaydedildi. 
     Bazı haberlerde YTL ile birlikte Türkiye'de milyoner sayısının hızla azalacağı ve halkın gelirinde yaşanacak kağıt üstündeki gerilemenin bazılarını üzebileceği anlatıldı. 
     Türkiye'nin son yıllarda önemli ekonomik başarılara imza attığı bildirilen haberlerde ''YTL'nin istikrarın simgesi haline geleceği'' görüşü özellikle vurgulandı. 
     
</TEXT>
</DOC>
