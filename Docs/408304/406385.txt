<DOC>
<DOCNO> 406385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/25/spor/spo01.html </URL>
<DATE> 2005/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sakın vermeyin' 
</HEADLINE>
<TEXT>


Gökhan'ın Ankaraspor'a gidişine el koyan Beşiktaş Teknik Direktörü Tigana, "İzlemeden kesinlikle göndermem. Hele bir kampta futbolunu göreyim" dedi, milli futbolcu'nun Beşiktaş'ta kalmasını sağladı 

BİLAL MEŞE 


Beşiktaş Teknik Direktörü Jean Tigana, Ankaraspor ile siyah - beyazlı yönetilerin anlaşma sağladığı Gökhan Zan'ın gidişini son anda durdurdu. 
Başkent ekibinin Teknik Direktörü Rıza Çalımbay'ın ısrarla istediği oyuncu için Tigana'yı arayan Beşiktaşlı idareciler, Fransız hocanın tepkisiyle karşılaştı. 
Tigana, "Sakın vermeyin. Kaldı ki sakatlığı nedeniyle bu oyuncumuza fazla şans tanıyamadım. Onu görmeden, izlemeden kesinlikle vermem. Antalya kampındaki turnuvada Gökhan'a forma vereceğim ve onu daha iyi tanıma fırsatım olacak. Gökhan Zan konusunda aceleci davranmayalım, yoksa hata yaparız" dedi. 
Beşiktaş Teknik Direktörü'nün bu uyarısı karşısında yönetim kanadı da Gökhan Zan'ın transferini rafa kaldırırken, Ankaraspor'a Adem Dursun'un yanısıra Mustafa Doğan'ı önerdiği öğrenildi. Yöneticiler, "Adem Dursun da kalmak istemiyor, o zaman onu alsınlar" ifadesini kullandı. 

Pancu'dan elveda 

Beşiktaş'ın Rumen oyuncusu Pancu, ayrılmak istediğini menajeri kanalıyla yönetime bildirdi. Sportif Direktör Erdil Arpacı, oyuncunun menajeri Becali'nin kendilerine başvurduğunu söyledi. Yabancı futbolcular için Beşiktaş'a herhangi bir resmi teklifin yapılmadığını belirten Arpacı, "Pancu, Avrupa'daki takımlarla görüşmeye başlamış. Ayrıca Youla ve Ailton'a takım bulabilmek için de girişimlerimiz sürüyor"dedi. 


</TEXT>
</DOC>
