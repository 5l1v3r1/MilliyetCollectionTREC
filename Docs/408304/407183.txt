<DOC>
<DOCNO> 407183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/guncel/gun04.html </URL>
<DATE> 2005/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İmam, okullar için yardım çağrısı yaptı 
</HEADLINE>
<TEXT>


Bakır beldesi imamı Özdemir, "Çocuklar sobayla eğitim görürken, kaloriferli camide ibadet edilmesine gönlüm el vermiyor" dedi 

MANİSA AA 

Manisa'nın Kırkağaç ilçesine bağlı Bakır beldesinde, öğrenciler sobalı sınıflarda ders yaparken, camilerin kaloriferli olmasına gönlünün elvermediğini belirten Merkez Camii İmamı Ali Rıza Özdemir, okullara yardım çağrısında bulundu. 
Beldedeki Atatürk Hilmi Bakırlı İlköğretim Okulu Aile Birliği Başkanlığı'nın yanında Bakır Merkez Camii'nde din görevlisi olan Özdemir, okul aile birliği toplantısında yaptığı konuşmada, çocukların sobalı sınıflarda eğitim yaparken, günde sadece 15 dakika gidilen camilerde kaloriferli ve klimalı bir ortamda ibadet edilmesine gönlünün el vermediğini söyledi. İmam Özdemir, "Okullarımıza sahip çıkalım. Camilerimize yaptığımız yardım kadar okullarımıza da yardım etmeliyiz" dedi. 
Bu arada Kırkağaç Kaymakamı Şevket Cinbir de toplantıda, ilçede 3 ayrı yerde bulunan okulların, tek bahçede toplanacağı yeni bir bina yapılması gerektiğini bildirdi. Manisa Valisi Orhan Işın'dan 24 derslikli düşünülen okul için yardım talep ettiklerini kaydeden Cinbir, İl Özel İdare imk nlarıyla ilk etapta 100 bin YTL yardım yapılacağını, okulların kalorifer işini ise kendilerinin üstleneceğini belirtti. 



</TEXT>
</DOC>
