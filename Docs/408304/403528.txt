<DOC>
<DOCNO> 403528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/ekonomi/eko08.html </URL>
<DATE> 2005/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Vestel, 'insansız hava aracı' üretecek 
</HEADLINE>
<TEXT>


'İnsansız hava aracı' üretecek olan Vestel, projeyi sır gibi saklıyor. Vestel, aracın tanıtımı için izin alırsa, Hazerfen Havaalanı'nda bir gösteri yapacak 


Vestel Savunma Sanayi, 'insansız hava aracı' üretecek. Projenin içeriği şimdilik sır gibi saklanırken, tanıtımı için Savunma Bakanlığı'ndan izin bekleniyor. 
Edinilen bilgilere göre Vestel'in 'insansız hava aracı' projesi, tamamen Türk teknolojisi ve mühendislerince geliştirildi. Üretilecek araç hem ticari hem de askeri amaçlara göre tasarlanacak. 20 - 21 Kasım tarihlerinde Dubai Havacılık Sanayi Fuarı'nda sergilenen iki farklı tip insansız hava aracının buna göre farklı modelleri üretildi. Aracın tanıtımı, izin verilmesi halinde Hazerfen Havaalanı'nda bir gösteriyle yapılacak. 
Tanıtıma katılacak isimler için Savunma Bakanlığı'ndan onay alınması gerekiyor. Vestel Savunma Sanayi Genel Müdür Yardımcısı Engin Bilgin, insansız hava aracının 'Vestel'in yeteneklerinin göstergesi' olduğunu söyledi. 
Tasarımda ciddi bir birikime sahip olduklarını ve değişik insansız uçaklar tasarlayabileceklerini belirten Bilgin, Vestel'in sadece teknoloji yaratan bir şirket değil, kendi yarattığı teknolojiyi dünyaya pazarlayan bir şirket olduğunu belirtti. 


</TEXT>
</DOC>
