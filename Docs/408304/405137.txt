<DOC>
<DOCNO> 405137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sontur22.html </URL>
<DATE> 2005/12/20/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Aksaray'da trafik kazası AA işyeri hekimi Dr. Önder hayatını kaybetti 
</HEADLINE>
<TEXT>

     Aksaray’da bu sabah meydana gelen trafik kazasında ağır yaralanan Anadolu Ajansı işyeri hekimi ve Yenimahalle 50. Yıl Semt Polikliniği Başhekimi Dr. Eşref Önder, hayatını kaybetti. 
     Alınan bilgiye göre, sürücü Hakan Aydemir’in kullandığı 06 AG 1506 plakalı otomobilin Aksaray-Şereflikoçhisar karayolunun 48. 
     kilometresinde yoldaki buzlanma nedeniyle kayarak refüje çarptıktan sonra takla atması sonucu yaralanan Dr. Önder, kaldırıldığı Aksaray Devlet Hastanesi’nde tüm müdahalelere rağmen kurtarılamadı. 
     
     DR. EŞREF ÖNDER 
     Dr. Eşref Önder, 1952 yılında Muğla’nın Milas ilçesinde doğdu. Ege Üniversitesi Tıp Fakültesi’ni bitirdikten sonra Söke’de hükümet tabibi, Koçarlı’da da serbest hekim olarak çalışan Önder, Ankara Numune Hastanesi’nde enfeksiyon hastalıkları uzmanlığını tamamladı. 
     SSK Yenişehir Dispanseri Başhekimliği’ni yapan Önder, SSK’ya bağlı sağlık kuruluşlarının Sağlık Bakanlığı’na devrinden sonra Yenimahalle 50. Yıl Semt Polikliniği başhekimliği görevine getirildi. Önder, 1998 
     yılından bu yana Anadolu Ajansı işyeri hekimliğini yürütüyordu. 
     Nükleer Savaşın Önlenmesi İçin Hekimler Derneği NÜSHED kurucu üyeliği ve yönetim kurulu üyeliği yapan Dr. Önder, 1979-1980 yıllarında TTB Büyük Kongresi delegesi, 1986-1988 yıllarında ATO Yönetim Kurulu üyesiydi. Dr. Önder, 1994-1996 yıllarında ATO Ulucanlar Dispanseri birim temsilciliği, 1996-1998 yıllarında da ATO Yönetim Kurulu üyeliklerinde bulundu. 
     
</TEXT>
</DOC>
