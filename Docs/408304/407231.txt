<DOC>
<DOCNO> 407231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/yasam/yas01.html </URL>
<DATE> 2005/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuş gribi bu kez Iğdır'da ortaya çıktı 
</HEADLINE>
<TEXT>


Balıkesir'den sonra Iğdır'da ortaya çıkan Kuş Gribi için Tarım ve Sağlık Bakanlığı gerekli önlemin alındığını bildirdi. Yetkililer, "Endişe edilecek bir durum yok" dedi 

ANKARA Milliyet 

Kuş Gribi virüsü, Balıkesir'in Manyas ilçesinin ardından Iğdır'da yeniden ortaya çıktı. Tarım ve Sağlık bakanlıkları gerekli önlemlerini alındığını bildirirken, bölgede ilk etapta 359 kanatlı hayvan itlaf edildi. 
Tarım Bakanlığı'ndan dün yapılan yapılan açıklamada, Iğdır'ın Aralık ilçesinde kuş gribi vakası tespit edildiği bildirildi. Geçtiğimiz günlerde Aralık ilçesi Köprüler Mahallesi'nden tavuk ölümleriyle ilgili ihbar alındığının kaydedildiği açıklamada, mahalli teşkilat tarafından yerinde yapılan ilk incelemede, ölümlerin nedeninin belirlenmesi amacıyla örnekler alınarak detaylı analiz için ilgili laboratuvara gönderildiği belirtildi. Laboratuvar raporu ile hastalığın kuş gribi ve etkenin Avian Influenza A virüsü H5 tipi olduğunun 26 Aralık'ta teşhis edildiğinin, bunun üzerine derhal geçici önlemlerin "kalıcı" olarak uygulamaya sokulduğunun belirtildiği açıklamada şöyle denildi 
"Merkez ve yerel birimlerle koordinasyon sağlanarak gerekli bütün önlemler alınmıştır. Uluslararası yükümlülüğümüz gereği, hastalık uluslararası kuruluşlara OIE ve AB ve komşu ülkelere bildirilecektir. Laboratuvar teşhisinin teyidi ve etkenin genetik yapısının tanımı için, AB referans laboratuvarına örnek gönderilecektir. Hastalık kaynağının Kafkaslar üzerinden gelen göçmen kuşlar olabileceği tahmin edilmektedir." 

Entegre tesis yok 
Açıklamada, kuş gribi vakasının tespit edildiği bölgede büyük entegre tesislerinin bulunmadığı, kanatlı hayvanların sadece vatandaşların kişisel tüketimi amacıyla yetiştirildiği belirtilerek, "Gerekli karantina tedbirlerinin kesin teşhisten önce başlatılmış olması nedeniyle, ülkemizdeki etçi ve yumurtacı ticari işletmeler ve halk sağlığı açısından endişe edilecek bir durum söz konusu değildir" denildi. 




</TEXT>
</DOC>
