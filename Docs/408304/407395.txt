<DOC>
<DOCNO> 407395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sontur02.html </URL>
<DATE> 2005/12/28/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Genç kıza, yolda 6 bıçak darbesi 
</HEADLINE>
<TEXT>

     Neşat DİŞKAYA Lokman DAĞ İZMİR, DHA 

İZMİR'in Konak İlçesi'nde, iş dönüşü otobüste indikten sonra eve doğru yürüyen Fethiye İnceoğlu, kimliği belirsiz bir kişi tarafından bıçaklandı. Vucudunun değişik yerlerine isabet eden 6 ayrı bıçak darbesiyle ağır şekilde yaralanan İnceoğlu, kaldırıldığı hastanede tedavi altına alındı. 
     Olay, bu akşam saat 19.00 sıralarında, Eskiizmir semti, 3079 Sokak içinde meydana geldi. Kemeraltı'nda bir konfeksiyon mağazasında çalışan 21 yaşındaki Fethiye İnceoğlu, iş çıkışı evine gitmek için otobüse bindi. Eskiizmir Caddesi'nde bulunan Cami Durağı'nda otobüsten inen İnceoğlu, evine doğru yürümeye başladı. Bu sırada, Fethiye İnceoğlu'na yaklaşan kimliği belirsiz 1 kişi, sırtından, göğüs altından ve kollarından genç kızı bıçakladı. Olay yerinde bedenine isabet eden 6 bıçak darbesiyle ağır yaralanan genç kız, çevredeki vatandaşlar tarafından İzmir Eğitim ve Araştırma Hastanesi'ne kaldırıldı. Ameliyata alınan İnceoğlu'nun durumunun ciddiyetini koruduğu bildirildi. 
     
     POLİS OLAY KAPKAÇ DEĞİL’ 
     Olayla ilgili bir soruşturma başlatan polis ekipleri, nişanlı olan Fethiye İnceoğlu'nun kapkaç yapmak isteyen bir kişi tarafından bıçaklanmadığını açıkladı. Görgü tanıkların verdiği ifadeler doğrutusunda böyle bir kanaate sahip olduklarını belirten polis, İnceoğlu'nun bıçaklandıktan sonra çantasının alınmadığını söyledi. Genç kızın nişanlısının ifadesine de başvuran polis soruşturmanın sürdürüldüğünü bildirdi. 
     
</TEXT>
</DOC>
