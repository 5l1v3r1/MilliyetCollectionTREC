<DOC>
<DOCNO> 405459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sontur15.html </URL>
<DATE> 2005/12/21/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Beyoğlu'nda çantasını kaptırmak istemeyen kadına kurşun .. 
</HEADLINE>
<TEXT>

     Beyoğlu’nda çantasını kapkaççılara vermek istemeyen bir kadın, silahla bacağından vurularak yaralandı. 
     AA muhabirinin aldığı bilgiye göre, bir tekstil firmasında çalışan Havva Öksüzkaya 34 , işyerine gitmek üzere evinden ayrılarak Hasköy Mezarlığı yanındaki bir sokağa geldi. 
     Bu sırada Öksüzkaya’nın yanına gelen 2 kişiden biri, kolundaki çantasını almak istedi. Ancak Öksüzkaya, içinde işyerine giriş kartı ve kimlik ile cep telefonu olan çantasını vermek istemeyerek kapkaççılara direndi. 
     Bunun üzerine kapkaççılardan biri, Öksüzkaya’yı tabancayla sol ayağından tek kurşunla vurarak yaraladıktan sonra kolundaki çantasını aldı. 
     Okmeydanı Eğitim ve Araştırma Hastanesi’ne kaldırılan Öksüzkaya’nın genel sağlık durumunun iyi olduğu belirtildi. 
     Polisin, olay sonrası yaya olarak kaçan 2 kişinin yakalanması amacıyla başlattığı çalışmalar sürüyor. 
     
</TEXT>
</DOC>
