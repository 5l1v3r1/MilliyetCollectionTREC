<DOC>
<DOCNO> 405373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/soneko50.html </URL>
<DATE> 2005/12/21/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Hisarcıklıoğlu İş dünyası olarak gündemimiz daha fazla iş ve aştır 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, ''Türk iş dünyası olarak bizim gündemimiz, daha fazla iş, daha fazla aştır. Bunun dışındaki bütün tartışmalar toplumun enerjisinin boşa harcanmasıdır'' dedi. 
     Başbakan Recep Tayyip Erdoğan'ın katılımıyla gerçekleştirilen TOBB Yönetim Kurulu Toplantısı'nın ardından Başbakan Erdoğan ve Odalar Birliği Başkanı Hisarcıklıoğlu, gazetecilere açıklamalarda bulundu. 
     TOBB Ekonomi ve Teknoloji Üniversitesi'nde yaklaşık 2.5 saat süren toplantı sonrasında, Odalar Birliği Başkanı Hisarcıklıoğlu yaptığı açıklamada, toplantıda 2005 yılının genel ekonomik değerlendirmesini yaparak, 2006 yılı beklentileriyle hedeflerini aktardıklarını bildirdi. 
     Hisarcıklıoğlu, makroekonomik göstergelerdeki belirgin iyileşmenin üretim ve istihdama daha fazla yansıması ve refahın toplumun bütün kesimlerine yayılmasıyla ilgili düşüncelerini de Başbakan'a ilettiklerini ifade etti. 
     Rifat Hisarcıklıoğlu, 2006 yılının başında Türk özel sektörünün temsilcisi olan 81 il ve 157 ilçedeki 364 oda borsa başkanının ve 47 Türkiye sektör meclisi başkanlarının Başbakan Recep Tayyip Erdoğan ve bakanlarla bir araya gelerek ekonomiyi tüm boyutlarıyla masaya yatırmayı kararlaştırdıklarını da belirterek, ''Türk iş dünyası olarak bizim gündemimiz daha fazla iş, daha fazla aştır. Bunun dışındaki bütün tartışmalar, toplumun enerjisinin boşa harcanmasıdır. Türkiye'nin gündeminin de bu olması gerekir'' dedi. 
     
     EKONOMİYİ GÜNDEMİN BİRİNCİ MADDESİ YAPMAK 
     Türkiye'de 5 milyon işsiz bulunduğunu ve her yıl iş gücü piyasasına 700 bin gencin katılarak iş beklediğini vurgulayan Hisarcıklıoğlu, bu büyük sorunun üstesinden gelmek için ekonomiyi gündemin birinci maddesi yapma zorunluluğu bulunduğunu bildirdi. 
     Türk insanına refah ve zenginlik getirecek olanın da Türk özel sektörü olduğuna işaret eden Hisarcıklıoğlu, dolayısıyla üretim, yatırım, istihdam ve ihracatın önünün açılmasının Türkiye'nin zenginleşmesini sağlamak anlamına geldiğini kaydetti. 
     Türk özel sektörünün peşinde koştuğu değerlerin, inovasyon, ileri teknoloji, yüksek rekabet gücü ve markalaşma olduğuna dikkati çeken Hisarcıklıoğlu, hükümetin AB perspektifini başından beri desteklediklerini vurgulayarak, bu yolda Maastricht kriterlerinin, sonu büyük ödül olan bir ödev gibi önlerinde durduğunu bildirdi. 
     
     ''GEREKSİZ GÜNDEM KONULARI...'' 
     Odalar Birliği'nin Türk özel sektörünü bu hedefe odaklamak amacıyla, AB müzakere süreci için yapılanmasını tamamladığına da işaret eden Hisarcıklıoğlu, Türkiye'nin bugünkü öncelikli hedefinin dünya ekonomi liginde ilk 10 içinde yer almak olduğunu söyledi. 
     Hisarcıklıoğlu, ''Bunu bir an önce başarmak için hiçbir yararı olmayan gereksiz gündem konuları oluşturmaktan vazgeçmeliyiz. Ekonomik istikrarı ve büyüme ivmesini yakaladığımız bir dönemde gereksiz erken seçim tartışmaları ekonomiye zarar vermektedir'' diye konuştu. 
     Güçlerini ve enerjilerini anlamsız tartışmalarla tüketmek yerine önlerinde açılan büyük fırsatlardan yararlanabilmek üzere dışarıya yönlendirmeleri gerektiğini söyleyen Hisarcıklıoğlu, bu yolu hızla alabilmek istiyorlarsa içeride birbirlerini değil, dışarıda büyük fırsatları kovalamak zorunda olduklarını ifade etti. 
     Şu anda karşılarında duran meselelerin kimseyi yıldırmaması ve karamsar kılmaması gerektiğine de vurgu yapan Hisarcıklıoğlu, Türkiye'nin gücü ve iç dinamiklerinin, iyi kullanılması durumunda bunların tümünü rahatlıkla aşmaya yeterli olduğunu söyledi. Hisarcıklıoğlu, ''buna inanalım, kendimize güvenelim '' dedi. 
     Ekonomik Sorunları Değerlendirme Kurulu'nun ESDK işadamları, bakan ve bürokratlarla problemleri çözmede önemli rol oynadığına da dikkati çeken Hisarcıklıoğlu, ESDK'nın yeniden çalışması için Başbakan'ın talimat verdiğini anlattı. 
     Toplantıya, TOBB Yönetim Kurulu üyelerinin yanı sıra Sanayi ve Ticaret Bakanı Ali Coşkun da katıldı. 
     Konuşmaların tamamlanmasının ardından Başbakan Recep Tayyip Erdoğan TOBB Ekonomi ve Teknoloji Üniversitesi'nden ayrılırken, TOBB yönetim kurulu üyeleri toplantıya devam ettiler. 
     
</TEXT>
</DOC>
