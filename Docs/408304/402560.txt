<DOC>
<DOCNO> 402560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/son/sontur16.html </URL>
<DATE> 2005/12/11/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
"Başlık parası"na duvar yazısıyla isyan 
</HEADLINE>
<TEXT>

     Özgür Ayaydın AA 

Doğu ve Güneydoğu Anadolu Bölgesi'nin bazı köylerinde halen devam eden başlık parası uygulaması, evlenmek isteyen gençleri zor durumda bırakıyor. Şırnak'ın Cizre İlçesi'nde ''başlık parası''nın kaldırılmasını isteyen bazı gençler, tepkilerini, duvarlara yazdıkları yazılarla dile getirdi. 
     Başlık parası uygulaması, Doğu ve Güneydoğu Anadolu bölgelerinde halen gençlerin evlilik öncesi yerine getirmesi gereken şartlardan biri olarak uygulanıyor. 
     Cizre İlçesi'nde başlık parasına isyan eden bir grup genç, cadde ve sokak duvarlarına ''Cizreli babalar, başlık parası kalksın'', ''Başlık parasına son'' gibi yazılar yazarak, uygulamaya son verilmesini istediler. 
     Yörede başlık parası miktarı, 3 ile 20 bin YTL arasında değişiyor. 
     Cizre Belediye Başkanı Aydın Budak, AA muhabirine, başlık parası uygulamasının halen devam ettiğini, kız tarafının evlilik öncesi damadın ailesinden belli miktarda altın da istediğini söyledi. 
     Altın miktarının, başlık parası gibi ailenin ekonomik gücüne göre değiştiğini ifade eden Budak, şöyle konuştu 
     ''Başlık parasının kalkmasını istiyoruz. Ancak, bazı aileler halen bu çağdışı uygulamada ısrar ediyor. Uygulama azalmasına rağmen sürüyor. Ancak, altın konusunun farklı bir durumu var. Ben bunun faydalı olduğunu düşünüyorum. Çünkü, yöremizde kızların hemen hemen tamamına yakını çalışmıyor. Bu nedenle güvencesi yok. Eşinden boşandığı anda yaşamını devam ettirecek ekonomik güce sahip değil. Boşanınca ortada kalıyor. Bu nedenle altın kadınların güvencesidir.'' 
     
     ''BAŞLIK PARASI SÜRSÜN'' 
     Başlık parası uygulamasının devam etmesini isteyenlerin başında yaşlılar geliyor. Yaşlılar, kız ailesinin aldığı başlık parasının evlilik için harcandığını belirtiyorlar. 
     Başlık parasına karşı olmadığını ifade eden Ahmet Kevser 70 , bu uygulamanın yüz yıllardır devam ettiğini, kendisinin de kızlarını evlendirirken başlık parası talep ettiğini söyledi. 
     Oğlunu evlendirirken de başlık parası ödediğini bildiren Kevser, ''Bu parayı kızın ailesi alıp harcamıyor. Kızının çeyizi ve diğer ihtiyaçları için harcıyor. Bunun yanlış anlaşıldığını düşünüyorum. Uygulamanın sürmesini istiyorum'' dedi. 
     AA muhabirinin görüştüğü bir grup genç ise zaten iş bulmakta zorluk çektiklerini, bu nedenle evlilik öncesi başlık parası talep edilmesinin kendilerini sıkıntıya soktuğunu söylediler. 
     Uygulamayı çağdışı olarak nitelendiren gençler, bazı ailelerin başlık parası bulmak için borçlandıklarını belirterek, uygulamanın sona ermesini istediklerini kaydettiler. 
     
</TEXT>
</DOC>
