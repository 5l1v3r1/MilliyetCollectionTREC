<DOC>
<DOCNO> 400390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/spor/spo03.html </URL>
<DATE> 2005/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Gerets'ten pekiyi 
</HEADLINE>
<TEXT>


Galatasaray Teknik Direktörü, Ankaraspor karşısındaki futboldan memnun kaldığını söyledi, "Gerçekten aslanlar gibi mücadele ettiler" ifadesini kullandı 

İLHAN GÜLER 


Ankaraspor deplasmanından üç puanla ayrılmanın mutluluğunu yaşayan Galatasaray Teknik Direktörü Eric Gerets, futboldan ve mücadeleden çok memnun kaldığını söyledi. 
Futbolcuların oynama arzusunun 90 dakika boyunca devam ettiğini ifade eden Belçikalı teknik adam, "Kaybettiğimiz Fenerbahçe maçından sonra, takımın gösterdiği reaksiyon bizi sevindirdi. Gerçekten aslanlar gibi mücadele verdiler" dedi. 2-1 öne geçtikten sonra kendilerini rahatlatacak gol için pozisyon bulduklarını ancak skora ulaşamadıklarını söyleyen Gerets, kırmızı kartın ardından zorunlu değişiklik içine girdiğini de vurguladı. 
Galatasaray'ın teknik patronu, maç sonrasında hakem Fırat Aydınus ile arasındaki diyaloğu ise şöyle açıkladı 
"Bana penaltıyı anlattı, dirsek darbesi olduğuna inandığını söyledi. Ben de ona bulunduğumuz konumdan bakıldığında çok emin olmadığını belirttim. Ama bizim açımızdan faul gibi değildi. Tomas konusunda da futbolcunun söyledikleriyle, hakeminkiler arasında fark var. Ancak burada kim hatalı araştırmasına girmiyoruz." 
Belçikalı teknik adam, Tomas'ın gördüğü kart sonrasındaki isyanını ise, "Her antrenörün bir sabrı vardır. Bu kadar kolay kart gösterilmesine sabrım kalmadı" sözleriyle özetledi. 
Hakan Şükür'ün yedek kalmasını eleştirenlerin, Galatasaray'ı düşünmeyen kişiler olduğunu da vurgulayan Gerets, "Onun hareketleri de çok iyi görüldü. Kaç dakika oynarsa oynasın, takımı için varını, yoğunu ortaya koyuyor. Gerçek bir futbol centilmeni olduğunu gösterdi" yorumunu yaptı. 

Cim Bom'da hakem isyanı 

Galatasaray cephesinde maç sonrası hakem Fırat Aydınus'a büyük tepki vardı. Sportif Direktör Bülent Tulun, tartışmalı düdükler çalan Aydınus ve Merkez Hakem Kurulu'nu sert bir dille eleştirdi. Fenerbahçe'nin önceki akşam Trabzonspor'la oynadığı maça göndermede bulunan Tulun, "Süper Lig'de 24 saat arayla iki maç oynandı. Bu iki karşılaşmada verilen kararları herkes gördü. Sorumlu olanlar şapkalarını önlerine koyup düşünsünler. Ancak galiba onların şapkaları yok" ifadesini kullandı. İkinci Başkan Ergun Gürsoy da, Fırat Aydınus'u eleştirdi. Gürsoy, "Penaltı kararı ağırdı. Bana penaltı değilmiş gibi geldi. Hatalar hep bizim maçlarımıza rastlıyor. Yarıştığımız takımın değil, bizim aleyhimize düdükler çalınıyor" diyerek tepkisini dile getirdi. 

Protokolde izdiham 

Karşılaşma öncesi 19 Mayıs Stadı'nın protokol tribününde büyük izdiham yaşandı. Konuk Galatasaraylı yöneticiler, maça ilginin büyük olması yüzünden yaklaşık 20 dakika boyunca protokol tribünün önünde beklemek zorunda kaldı. Sarı - kırmızılı idareciler, Ankaragücü Kulübü Başkanı Cemal Aydın'ın stada gelmesinin ardından içeri girebildi. 

İzlemeden döndü 

Galatasaray Kulübü Başkanı Özhan Canaydın, sarı - kırmızılı takımın, Ankaraspor'la oynadığı kritik maça gelmedi. Galatasaray Lisesi öğrencileri ve mezunlarının önceki gün Anıtkabir'e yaptığı ziyaret için Ankara'ya gelen Başkan Canaydın, karşılaşmayı izlemeden İstanbul'a döndü. Sarı - kırmızılı kulübü protokol tribününde İkinci Başkan Ergun Gürsoy ile yönetim kurulu üyesi Fatih Gökşen temsil etti. 


</TEXT>
</DOC>
