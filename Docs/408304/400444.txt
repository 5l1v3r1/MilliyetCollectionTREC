<DOC>
<DOCNO> 400444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/sondun21.html </URL>
<DATE> 2005/12/04/ </DATE>
<TIME> 20.25 </TIME>
<AUTHOR>  </AUTHOR>
<HEADLINE>
İsrailli emekli askerlerin Kuzey Irak'ta eğitim verdiği iddiaları... 
</HEADLINE>
<TEXT>

     İsrail'in Ankara Büyükelçiliği'nden bir diplomat, bazı İsrail şirketlerinin kuzey Irak'ta ihaleyle üstlendikleri peşmergeleri gizlice eğittikleri haberine ilişkin olarak, ''bunu yapan herhangi bir İsraillinin hükümetin izni olmadan tek başına hareket etmiş olacağını'' söyledi. 
     Associated Press ajansı, adının açıklanmasını istemeyen İsrailli diplomatın, İsrail'in Ankara Büyükelçiliği'nin söz konusu haberi doğrulayamayacağını söylediğini bildirdi. 
     Diplomat, İsrailli yetkililerin, Türkiye'ye Irak'ın kuzeyinde çalışan herhangi bir İsraillinin hükümetin onayı olmadan hareket ettiği ve Irak ile resmi diplomatik ilişkisi olmayan İsrail'in yasalarına karşı gelmiş olacağı konusunda güvence verdiklerini kaydetti. 
     Yediot Ahronot, bazı İsrail şirketlerinin kuzey Irak'ta, yerel yönetimle anlaşmalı olarak son 1,5 yıldır gizlice peşmergeleri eğittiklerini ve onlara milyonlarca dolarlık malzeme sağladıklarını, ayrıca Erbil'deki bir havaalanı inşaatına katkıda bulunduklarını öne sürmüştü. 
     Haberde, İsrailli komandoların amaçlarını gizleyerek, Türkiye üzerinden Irak'a giriş yaptıkları da iddia edilmişti. 
     Gazete daha sonra İsrail Dışişleri Bakanlığı'nın iki ülke ilişkilerinin zarar göreceği endişesiyle Ankara'ya ''yatıştırıcı mesajlar'' gönderdiğini yazmıştı. 
     
</TEXT>
</DOC>
