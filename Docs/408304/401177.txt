<DOC>
<DOCNO> 401177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/dunya/adun.html </URL>
<DATE> 2005/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamikaze kadın polis 
</HEADLINE>
<TEXT>


Bağdat'ta 2 canlı bomba kadın polis, akademide kendilerini havaya uçurdu. İkinci bombacı eylemini, ilk patlamanın ardından kaçan öğrencilerin sığındığı yerde gerçekleştirdi 

DIŞ HABERLER SERVİSİ 


Irak'ın başkenti Bağdat'ta ABD tarafından korunan güvenli yeşil bölgedeki Polis Akademisi'ne giren ve üzerlerinde patlayıcı bulunan kadın polis 2 intihar eylemcisi, akademi öğrencilerinin arasında kendilerini patlattı. Saldırıda 7'si kadın, 43 polis ve öğrenci öldü, 73 Iraklı yaralandı. Yaralananlar arasında bir Amerikalı da var. Saldırıyı terör örgütü El Kaide üstlendi. 

Güvenliği aştılar 
Amerikan ordusu tarafından yapılan açıklamaya göre, 2 canlı bomba, çok sıkı korunan ve giriş çıkışları titiz şekilde kontrol edilen akademiye bilinmeyen bir şekilde üzerlerindeki patlayıcıları fark ettirmeden girmeyi başardı. Saldırganlardan biri kendisini eğitim sonrası yemeğe gitmekte olan öğrenci grubu yakınında infilak ettirirken, öğrencilerin sığınmak üzere kaçtığı yerde de ikinci patlama meydana geldi. Bağdat'ta dün akşam bir kafenin önüne düzenlenen bir intihar saldırısında 3 kişi öldü, 20 kişi de yaralandı. 

Şiddet sürüyor 
Irak'ın öteki kentlerinde de dün polislere yönelik saldırılar düzenlendi ve 8 polis daha öldürüldü. 3 gün önce ise Bakuba'da 19 Irak askeri pusuya düşürülerek öldürülmüştü. 15 Aralık'taki genel seçimlere 9 gün kala güvenlik güçlerine yönelik saldırıların artması, seçimin güvenli bir ortamda yapılıp yapılamayacağı konusundaki endişeleri artırıyor. Devrik Irak diktatörü Saddam Hüseyin'in Duceyl katliamı ile ilgili yargılanmasının da saldırıların artmasında bir etken olduğu düşünülüyor. 

Kendini havaya uçurmaya çalışırken... 

Amerikan Newsweek dergisi, son sayısında El Kaide'nin kadın bombacılarını kapak yaptı. Newsweek, Gazze sınırında, kendisini havaya uçurmaya çalışan bir kadın intihar bombacısının güvenlik kameralarına yansıyan görüntülerine de yer verdi. Görüntülerde, pantolonunun içine 10 kilo patlayıcı yerleştiren Gazzeli Vafa İbrahim'in, bir sınır kapısında kendisini havaya uçurma çabası görülüyor. Vafa İbrahim'in eylem girişimi başarısızlıkla sonuçlanıyor. 


</TEXT>
</DOC>
