<DOC>
<DOCNO> 401762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sonspo16.html </URL>
<DATE> 2005/12/08/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Beşiktaşlı taraftarlara Ali Sami Yen'de 1150 kişilik yer ayrıldı 
</HEADLINE>
<TEXT>

     Galatasaray ile Beşiktaş arasında 10 Aralık Cumartesi günü yapılacak derbi maç öncesi İl Spor Güvenlik Kurulu, İstanbul'da toplandı. 
     İstanbul Valiliği'nde Emniyetten Sorumlu Vali Yardımcısı Ergun Güngör başkanlığında yapılan ve yaklaşık 1 saat süren toplantıda, derbi maçta alınacak güvenlik tedbirleri görüşüldü. 
     Toplantının ardından bir açıklama yapan Güngör, derbi maçın 60 güvenlik kamerasıyla izleneceğini, 2270 güvenlik görevlisinin maçta görev yapacağını söyledi. 
     Güngör'ün açıkladığı derbi maç için alınan tedbirler şöyle 
     -Bileti olmayanlar kişiler, stat çevresinde oluşturulan dış arama bölgesinden içeriye sokulmayacak. 
     -Karaborsa ve elden bilet satışına izin verilmeyecek. 
     -Kulüpler tarafından kendi seyircilerine toplu ve ücretsiz bilet verilmeyecek, toplu seyirci organizasyonu yapılmayacak. 
     -Münferit olarak stada gelen rakip takım seyircilerine UEFA kriterlerine göre stat kapasitesinin yüzde 5 oranında yer ayrılacak. Buna göre, Beşiktaş seyircisine Ali Sami Yen Stadı'nın eski açık maraton tarafında yüzde 5 kapasitesi olan 1150 kişilik yer ayrılmıştır. Bu biletler 9 Aralık Cuma günü saat 10.00'dan itibaren tüm Biletix gişelerinde, kimlik fotokopisini ibraz etmek ve bir kişiye en fazla 2 bilet alacak şekilde satışa sunulacak. 
     -Şeref tribününde kendisine ismen davetiye verilen kişiler, bu davetiyeleri bir başka kişiye devretmeyecek. 
     -Maçta toplam 2270 güvenlik görevlisi görev yapacak, 60 kamerayla da müsabaka izlenecek. 
     -Ali Sami Yen Stadı'nda tüm tedbirler 10 Aralık Cumartesi günü saat 13.00'den itibaren alınacak, stat kapıları 15.00'den itibaren açılacak. 
     Vali Yardımcısı Güngör, bugünkü toplantıda ayrıca 35 kişiye 38 milyar lira para cezası, bunlardan 32 kişiye de müsabakaları seyirden men cezası verildiğini belirterek, ''Bugün itibariyle toplam 447 kişiye 473 milyar para cezası, 338 kişiye de seyirden men cezası verilmiştir. Maçtan 2 saat evvel polis merkezine gelip maç süresince beklemesi gereken kişi sayısı ise 'dür'' şeklinde konuştu. 
     Toplantıya Galatasaray Kulübü Yönetim Kurulu Üyesi Fahit Gökşen, Beşiktaş Kulübü Yönetim Kurulu Üyesi Hüseyin Yücel, Fenerbahçe Yönetim Kurulu Üyesi Rahmi Eyüboğlu, Futbol Federasyonu Genel Sekreter Lütfi Arıboğan da katıldı. 
     
</TEXT>
</DOC>
