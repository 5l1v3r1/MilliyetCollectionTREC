<DOC>
<DOCNO> 407666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sonsiy28.html </URL>
<DATE> 2005/12/29/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
TBMM kürsüsünde duygulu anlar 
</HEADLINE>
<TEXT>

     CHP Kırşehir Milletvekili Hüseyin Bayındır, "Oğlumun yaşam mücadelesi nedeniyle 10 aydır bulamadığım huzuru, Kırşehir’e üniversite kurulmasıyla bir nebze buldum" dedi. 
     TBMM Genel Kurulu’nda, 15 yeni üniversite kurulmasına ilişkin kanun tasarısının birinci maddesi üzerine söz alan Bayındır, sözlerine, yakalandığı kanser hastalığı nedeniyle bir süre önce yaşamını yitiren oğlu Deniz için kendisini arayanlara teşekkür ederek başladı. 
     TBMM Başkanı Bülent Arınç ve CHP Genel Başkanı Deniz Baykal ile oğlunun 10 aydır sürdürdüğü yaşam mücadelesinde kendisine destek verenlere minnet duygularını ifade eden Bayındır, sözlerini şöyle tamamladı 
     "Oğluma, önce kendim Allah’tan rahmet diliyorum. Bu dileği benimle paylaşanlara teşekkür ediyorum. Allah, bu acıyı kimseye yaşatmasın. 10 aydır bulamadığım huzuru, Kırşehir’e kurulacak Ahi Evran Üniversitesi ile bir nebze bulacağımı düşünüyorum. Oğlum Deniz okuyamayacak ama orada okuyacak çocukların hepsinin oğlum olduğunu, Deniz olduğunu düşünerek buna katkı sağlayan herkese teşekkür ediyorum." Bayındır, konuşmasının ardından tüm milletvekilleri tarafından alkışlanırken, bazı milletvekillerinin gözleri doldu. 
     Üniversite kurulacak illerin milletvekilleri, Genel Kurul’da söz alarak, üniversite kurulmasına katkıda bulunanlara teşekkürlerini, kısa konuşmalar yaparak iletiyor. 
     Tasarının görüşmelerine, birinci madde ve ekleri üzerindeki görüşmelerle devam ediliyor. 
     
</TEXT>
</DOC>
