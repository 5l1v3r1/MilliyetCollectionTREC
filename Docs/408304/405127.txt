<DOC>
<DOCNO> 405127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sontur12.html </URL>
<DATE> 2005/12/20/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Öldürdü, polisi bekledi 
</HEADLINE>
<TEXT>

     
     Sezer KÜÇÜKKURT AFYONKARAHİSAR, DHA 
     
AFYONKARAHİSAR'daki ekmek fırınının sahibi İhsan Külcü, yanında çalışan işçi Murat Poyraz'ı tabanca ile vurup öldürdü. Fırının sahibi, polis gelene kadar bekleyip teslim oldu. 
     Olay, bugün saat 13.00 sıralarında Milli Birlik Caddesi'ndeki Külcü Ekmek Fırını'nda meydana geldi. Fırın sahibi 49 yaşındaki İhsan Külcü, yanında işçi olarak çalışan 43 yaşındaki Murat Poyraz'a, işyerine gelen bir kadın müşteri ile tartıştığı için kızdı. İhsan Külcü ile Murat Poyraz'ın tartışması kavgaya dönüştü. Kavga sırasında Külcü, üzerinde taşıdığı ruhsatsız tabancayı çekerek Poyraz'a 3 el ateş etti. Çenesinin altından giren 1 kurşun ve kasıklarına isabet eden 2 kurşunla ağır yaralanan Poyraz, olay yerinde öldü. Olaydan sonra çevredekiler tarafından çağrılan polisin gelmesini bekleyen İhsan Külcü, tabancasıyla teslim oldu. Cumhuriyet savcılığı, soruşturma başlattı. 
     
</TEXT>
</DOC>
