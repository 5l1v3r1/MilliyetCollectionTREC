<DOC>
<DOCNO> 401415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sonsiy26.html </URL>
<DATE> 2005/12/07/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
AKP'li Koçak Lidere bağlı sistem değişmeli, siyasette reform yapılmalı 
</HEADLINE>
<TEXT>

     AK Parti Afyonkarahisar Milletvekili Mahmut Koçak, Seçim ve Siyasi Partiler yasalarının değiştirilerek, 5 yıllık seçim süresinin 4 yıla indirilmesi gerektiğini söyledi. 
     Koçak, TBMM Genel Kurulu’nda gündemdışı yaptığı konuşmada, Seçim ve Siyasi Partiler Yasası’na ilişkin görüşlerini açıkladı. 
     Yüzde 10’luk seçim barajının, ülkede istikrar sağlanmasına karşın temsilde adalet kavramını yaraladığını ifade eden Koçak, ülkede politika yapmanın, lidere koşulsuz bağlı ve "birinin adamı olma" gibi antidemokratik uygulamalarla giderek zorlaştığını söyledi. 
     Seçim Yasası ve Siyasi Partiler Yasası’nın mutlaka değiştirilmesi gerektiğini ve siyasette reformun şart olduğunu vurgulayan Mahmut Koçak, parti içi muhalefetin de işler hale getirilmesini istedi. 
     Siyasi partilerin parti içindeki muhalefete tahammül göstermesinin, demokrasinin erdemi olduğunu ve parti içi demokrasinin mutlaka işletilmesi gerektiğini kaydeden Koçak, liderlerin görev sürelerinin de 3 kurultay ya da 3 seçim dönemi ile sınırlandırılmasını önerdi. 
     Milletvekili seçimlerinde önseçim yönteminin tüm adaylara uygulanmasını ve Anayasa Mahkemesi tarafından iptal edilen Türkiye milletvekilliğinin yeniden uygulanmaya başlanmasını talep eden Koçak, seçim ittifaklarının da yolunun açılması gerektiğini kaydetti. 
     -"DOKUNULMAZLIK DARALTILMALI"- Koçak, milletvekili dokunulmazlığı kapsamının daraltılıp, bu hakkın, "kürsü özgürlüğüyle" sınırlandırılması belirterek, partilere mali denetimin şeffaf biçimde yapılması içinde gerekli düzenlemelerin yapılması gerektiğini bildirdi. 
     "Siyasi Partiler ve Seçim Yasası değiştirilerek 5 yıllık seçim süresi 4 yıla indirilmeli" diyen Koçak, seçilme yaşının da 25 olması gerektiğini dile getirdi. Koçak, seçimlerde yüzde 10 olan ülke barajının düşürülerek, tercih sisteminin yeniden devreye sokulmasını istedi. 
     
     "BİRİNİN ADAMI OLMAK, SİYASETTE GEÇER YOL" 
     Mahmut Koçak, son seçimlerde halkın yüzde 45’inin TBMM’de temsil edilme olanağı bulamadığını ve bu durumun, "bir demokrasi açığı" olarak durduğunu öne sürerek, sözlerini şöyle sürdürdü 
     "Politika yapmak için siyasal parti lideriyle uyumlu çalışmak, ona eleştiri getirmemek gerekmektedir. Kurumsallaşma sağlanamadığından, başka bir anlatımla parti tüzel kişiliği ile liderin kişiliği birbirinden ayrılamadığından, birinin adamı olmak, siyasette geçer bir yol olarak varlığını sürdürmektedir. Partilerde düşünce ve program değil, liderin kişiliği ön plana çıkmaktadır. 
     Demokrasimizin en acil meselesi, siyasette reform yapmaktır. 
     Partiler ve liderler, sürekli gelişen ve işleyen bir demokratik siyasi yapıyı yaşatmakla mükelleftir. Ülkemiz ve insanlarımız için bazı düzenlemeleri, uluslararası kuruluşlar, AB ilerleme raporları gibi dış telkinlerle değil, gecikmeden, onurumuzu zedelettirmeden yapmalıyız. Çağdaş demokratik normlara kavuşmalı ve demokratik ehliyetimiz konusundaki tartışmalara son vermeliyiz." 
     
     "DEĞİŞİMİN ZAMANI GELMİŞTİR" 
     Yolsuzluklara geçit vermeyecekleri, demokrasiyi geliştirme ve koruma görevini, gerçek sahibi olan millete emanet edecekleri sözünü verdiklerini belirten Koçak, şöyle devam etti 
     "Değişimin zamanı gelmiştir. Her seçim döneminde gündeme gelen, seçim sonrası rafa kaldırılan, milletin vekilini seçme, ülke siyasetiyle ve siyasetçisiyle daha etkin çalışma arzusu, bir başka bahara ertelenmemelidir. Vatandaşlarımız, bu konuda tüm olup bitenleri ayıplamaktan yorulmuştur. 
     Ülke gündeminde seçim yokken, bu demokratik haklar büyük milletimize verilmeli, çağdaş demokratik siyasi parti yapısına sistemimiz kavuşmalı ve bu hakları kimse vatandaşlarımıza çok görmemelidir. 
     Aksi taktirde, seçim öncesinde başka, seçim sonrasında başka uygulamalar milletimizin dikkatinden kaçmayacak ve üttüm oynamıyorum 
     diyen eskinin siyaset anlayışları gibi demokrasi sıkalasında aynı puanı ve hatta ülkenin demokratik geleceği açısından aynı vebali paylaşmaktan kurtulamayacağız." 
     
     TURAN ÇÖMEZ KUTLADI 
     Mahmut Koçak, Genel Kurul’da yaptığı konuşmasının ardından, CHP milletvekillerinin yoğun alkışı arasında kürsüden ayrıldı. Koçak’ı, konuşmasından dolayı, AK Parti grubundan sadece Balıkesir Milletvekili Turan Çömez ile çok sayıda CHP milletvekili kutladı. 
     Meclis kulisinde A.A muhabirine, "AK Parti’den istifa etmeyi düşünmüyorum, böyle bir niyetim yok. Demokrasiyi savunmak suç mu" diyen Koçak, muhalefet kulisinde CHP’li milletvekillerinin yoğun ilgisiyle karşılandı. 
     
</TEXT>
</DOC>
