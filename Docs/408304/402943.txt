<DOC>
<DOCNO> 402943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/spor/spo12.html </URL>
<DATE> 2005/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kantarın topuzu kaçtı 
</HEADLINE>
<TEXT>


Federasyonun zorunlu "güven oylaması" ihtiyacının yarattığı "otorite boşluğu" belli ki futbolun her kesimini derinden etkilemiş. Hakemlerin yönetimi çileden çıkarıyor, kulüpler isyan ediyor, protesto için taraftarlar sahaya iniyor. Tablo iç açıcı gözükmüyor 

CEVDET ERGUN 


Futbol Federasyonu, gövdesini siyasi iradenin rüzgarı doğrultusuna çevirme telaşına düşedursun, üstünde fazla düşünülmeden, bilinçsizce alınan "özgüven" arayışının yarattığı kaosun daha ilk haftada bilançosu ağır oldu. 
Levent Bıçakcı yönetimi, İsviçre maçlarının ardından gelen baskılar karşısında daha fazla ayakta kalamayınca, Ankara'dan gelen soğuk hava dalgasının da etkisiyle devre arasını beklemeden kongre kararı aldı. Ancak bu durumun yaratabileceği otorite boşluğunun hem kulüpler, hem de hakemler üzerindeki baskıları hiç hesap edilmemişti. A Kategorisi'nin 15. haftası genelde hakemlerin çelişkili yönetimleri, kulüplerin tepkileri ve taraftarların protesto gösterileri eşliğinde geçti. 9 maçta çıkan 8 kırmızı kart da gerilimin açık göstergesi. Seslerini duyurma zorluğu yaşayan B Kategorisi ve 3. Lig'de bu durumun daha da vahim olabileceği endişesi, herkesi Türk futbolu açısından daha da karamsarlığa itiyor. 
A Kategorisi'nde yükselen seslere kulak tıkamak, sorgulamadan, araştırmadan, sağduyudan uzakta yaklaşımlar olarak konuyu "pas" geçmek yanlış olur. Naklen yayınların olmaması, maçların birkaç dakikalık gol görüntüleriyle geçiştirilmesi de bu çarpıklığı tetikliyor. Bu konuda MHK'nın da kendisine çeki düzen vermesi, hakemlerin saha içindeki elektrikli havanın yarattığı kişisel hesaplaşmalara girmemesi gerekiyor. Yöneticilerden sorumluluklarını unutmamaları, taraftardan fair-play ruhuna yakışır şekilde takımlarına destek vermeleri, oyunculardan tansiyonu yükseltmemesi bekleniyor. 

Birlik ve beraberlik 
Haftaya bakıldığında, olasılığı güç "skor eşitliklerinin" gölgesinde çıkan isyanların A Kategorisi semalarında kol gezdiğini görüyoruz. Açık puan farkına rağmen canı yanmış olacak ki, Bursaspor Başkanı Levent Kızıl "Hakem atamalarından sorumlu MHK Asbaşkanı Oğuz Sarvan bu işi bıraksın. Tüm takımlar kan ağlıyor" diyor. Çıkışta olan İstanbul B.Belediye - Kocaeli maçında konuk ekibin taraftarı, Nuri'nin atılması ve peş peşe gelen 2 golle kaçan galibiyetin faturasını hakemlere kesiyor, sahaya inip, ortalığı birbirine katıyor. Belediye de hakem yönetiminden şikayet ediyor. Evindeki son 5 maçta kaybetmeyen Karşıyaka ile son 3 sınavında deplasmandan puanla dönen Türk Telekom arasındaki mücadele hakem Derya Ahmet Kocabaş açısından hiç olumlu geçmiyor. Kötü tezahürat nedeniyle anons yapılıyor, yardımcının uyarısıyla 86'da verilen penaltının ardından iki Karşıyakalı daha kırmızı görüyor. Hafta içinde 5 as oyuncusunu kadro dışı bırakan ev sahibi için bu sonuç başarı olarak görülebilir, ancak maç sonrası Başkan Levent Güngil'in hakemlerin üzerine yürümesine, özel güvenlik görevlilerinin tartaklanmasına ne denilebilir Elazığspor Başkanı Mustafa Yıldız da tartışmalara katılıyor, "Hakemin, Uşakspor'a uşaklık yapmasına hiç gerek yoktu. Bu hakemlerle bu lig yürümez" diyor. Ve davacı olduklarını, ancak hakem Çağatay Şahan'ın bazı kişileri devreye sokarak kendilerini vazgeçirmeye çalıştığını savunuyor. 
Levent Eriş'le hafta içinde önce "devam" diyen, sonra da yollarını ayıran Altay ile Mersin İdman Yurdu arasındaki mücadelede de futbol ikinci planda kalıyor. Konuk Altay, 5 dakikalık uzatmaya rağmen 90 8'de beraberliği buluyor. Hakem Süleyman Abay, Birand'ın sakatlığının etkisiyle süreyi 2 dakika daha uzattığını işaret ettiğini savunuyor, ancak maçtan sonra olayların içinden kendisini zor kurtarıyor. Taraftarlar stat çevresinde hakem aleyhine sloganlar atıyor, grubu dağıtmak isteyen polis havaya 3 el ateş ediyor, biri polis 2 kişi yaralanıyor. Mersin Başkanı Hasan Asi'nin "İddaa oynayan hakem istemiyoruz" sözleri tüyleri diken diken ediyor. 
Sonuç olarak ne Antalya, ne Uşak, ne de Dardanel'in başarısına yer ayırabiliyoruz. B Kategorisi'nde bitime 2 hafta kala kıran kırana süren play - off mücadelesini de yansıtamıyoruz. Bu konuda herkesin özür borcu olduğunu düşünüyoruz. 

HAFTANIN KARMASI 
Orhan Mersin İY 
Mehmet Uşak 
Selim A.Sebat 
İlker Uşak 
Levent Yozgat 
Kayahan Dardanel 
Aydın Ordu 
Taner Antalya 
Erol İst.B.Bld. 
Orhan Kocaeli 
Coşkun Antalya 

HAFTANIN TAKIMI 
Antalyaspor 

HAFTANIN FUTBOLCUSU 
Coşkun Antalyaspor 

HAFTANIN TEKNİK DİREKTÖRÜ 
Turgut Uçar Uşakspor 

2. LİG A KATEGORİSİ TAKIMLAR O G B M A Y P Bursaspor 16 12 3 1 28 9 39 Antalya 16 10 2 4 38 14 32 Sakarya 16 9 2 5 24 17 29 Altay 16 8 5 3 24 20 29 İst.B.Ş.Bld. 16 8 3 5 20 14 27 İstanbulspor 16 7 3 6 22 15 24 Elazığ 16 6 6 4 20 25 24 Ordu 16 6 5 5 26 22 23 Kocaeli 16 6 5 5 25 22 23 Uşak 16 7 2 7 22 20 23 T.Telekom 16 5 6 5 20 17 21 Karşıyaka 16 5 5 6 27 29 20 Mardin 16 5 4 7 15 21 19 Mersin İd.Y. 16 4 4 8 14 24 16 G.Antep B.Ş.B. 16 4 3 9 19 26 15 A.Sebat 16 3 5 8 16 30 14 Yozgat 16 2 5 9 14 28 11 Dardanel 16 2 2 12 9 30 8 
TOPLU SONUÇLAR Bursa-Dardanel 1-1, Antalya-Sakarya 4-2, İst.B.Şehir Bld-Kocaeli 3-3, A.Sebat-İstanbulspor 1-1, Mardin-Ordu 1-1, Karşıyaka-T.Telekom 1-1, Yozgat-G.Antep B.Ş.Bld 1-1, Elazığ-Uşak 0-1, Mersin İd.Yurdu-Altay 1-1 
HAFTANIN MAÇLARI Altay-A.Sebat, Dardanel-Mardin, G.Antep B.Ş.Bld-İst.B.Ş.Bld, İstanbulspor-Elazığ, Ordu-Mersin İd.Y, Uşak-Yozgat, Sakarya-Bursa, Kocaeli-Karşıyaka, T.Telekom-Antalya 


</TEXT>
</DOC>
