<DOC>
<DOCNO> 403124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sonspo19.html </URL>
<DATE> 2005/12/13/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Dinamo Moskova, Nihat'ı izliyor... 
</HEADLINE>
<TEXT>

     Rus 1. lig takımlarından Dinamo Moskova'nın Real Sociedad'ta oynayan milli futbolcu Nihat Kahveci'yi izlediği belirtildi. 
     Sezon başında Nihat'ı transfer etmek için kulübü Real Sociedad ile anlaşan, ancak Türk futbolcunun sakatlığından dolayı tereddüde düşerek bu transferden vazgeçen Rus CSKA Moskova'nın yerine bu kez başka bir Rus takımı olan Dinamo Moskova'nın Nihat için devreye girdiği söyleniyor. 
     Real Sociedad'ın oynadığı son deplasman maçında Racing Santander ve Anoeta Stadı'ndaki Villareal maçlarını yerinde izleyen Dinamo Moskova Kulübü henüz resmi teklif götürmese de Real Sociedad Kulübü'nün konudan haberdar olduğu ifade edildi. 
     El Mundo Deportivo Gazetesi'nin haberinde, Dinamo Moskova'nın Nihat'ı transfer ederek, geçen yaz bu futbolcunun peşinde koşan Rus ligindeki en güçlü rakibi CSKA Moskova'ya büyük bir darbe indirebileceğini savundu. 
     Yapılan değerlendirmelerde, Bask takımında golcü futbolcu Darko Kovaçeviç'in ameliyat olup sezonu kapatmasından sonra ilerideki tek önemli gücün Nihat olduğuna dikkat çekilerek, sezon arasında Nihat'ın takımdan ayrılmasının çok düşük ihtimal olduğunun altı çizildi. 

     
</TEXT>
</DOC>
