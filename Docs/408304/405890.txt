<DOC>
<DOCNO> 405890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/yasam/axyas01.html </URL>
<DATE> 2005/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Üstelik denetlenmiş 
</HEADLINE>
<TEXT>


İstanbul Sağlık Müdür Vekili Bakar, temizlik işçilerinin doktorluğa soyunduğu hastanelerin son 45 günde iki kez denetlendiğini açıklayarak, 'Yanlış uygulamaya rastlamadık' dedi 

İSTANBUL Milliyet 

Deşifre programında yer alan, devlet hastanelerinde temizlik işçilerinin doktorluğa soyunarak hastalara pansuman yapması, dikiş atarak midelerini yıkamasıyla ilgili olarak soruşturma başlatıldı. İstanbul Sağlık Müdür Vekili Mehmet Bakar soruşturma başlattıklarını belirterek, bu vakaların tamamen kişisel olduğunu ve tüm çalışanların sorumlu tutulmasının kabul edilemeyeceğini söyledi. Etkin denetimlerle bu olaylara kesinlikle mahal verilmeyeceğini belirten Bakar, şöyle devam etti 
"Son 45 gün içinde de müdürlüğümüzce oluşturulan 'Temel Kalite Kriter Değerlendirme Ekibi' tarafından tüm kuruluşlarımız ikişer defa denetlenmiştir. 19 Aralık akşamı da ilimizdeki Sağlık Bakanlığı'na bağlı tüm hastaneler, acil servisleri, yataklı servisleri, nöbetçi personeli ve hasta memnuniyeti aaçılarından detaylı denetime tabi tutuldu. Şu ana kadar yapılan denetimlerde herhangi bir yanlış uygulamaya rastlanmamıştır." 

İşte reform 
İstanbul Tabip Odası Basın Sözcüsü Osman Öztürk, programda yayınlanan görüntülerin her devlet hastanesinde rutin hale geldiğini söylemenin mümkün olmadığını ancak personel yetersizliği nedeniyle çok yaygın olduğunu düşündüklerini söyledi. Öztürk şöyle konuştu 
"Sağlık Bakanlığı, üç yıldır sağlıkta reform yapıyoruz diyordu, işte gördük. Birçok yerde önce temizlik görevlilerine bu bazen yaptırılır, sonra da görev haline gelir. Önemli olan bu personel sıkıntısını, altyapı sorununu ciddi olarak çözmek." 

Bakan devrede 
Sağlık Bakanı Recep Akdağ, skandalın ortaya çıkması üzerine Teftiş Kurulu Başkanlığı'nı görevlendirerek gerekli soruşturmayı başlattığını bildirdi. Akdağ, "Soruşturma çok kısa sürede bitirilecek ve sorumlular hakkında gereken yasal işlemler yerine getirilecektir" dedi. 

AIDS taşıyıcısı dikiş atıyor 

Mehmet Ali Önel yönetimindeki Deşifre programı, Taksim İlkyardım, Haseki Eğitim, Samatya Devlet ve Vakıf Gureba hastanelerindeki temizlik işçilerinin, doktorların yapması gereken uygulamaları üstlendiklerini ortaya koydu. Programda ayrıca bir devlet hastanesinde AIDS taşıyıcısı olduğu bilinen bir temizlik işçisinin hastalara dikiş attığı haberinin gelecek hafta yayımlanacağı duyuruldu. 


</TEXT>
</DOC>
