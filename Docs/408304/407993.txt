<DOC>
<DOCNO> 407993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sonsiy14.html </URL>
<DATE> 2005/12/30/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Reyhan Balandı ve eşinden ortak açıklama ''Evet, boşandık'' 
</HEADLINE>
<TEXT>

     ANAVATAN Partisi Afyonkarahisar Milletvekili Reyhan Tugay Balandı ile sebze komisyoncusu eşi Ali Balandı yazılı bir açıklamayla boşandıklarını duyurdu. Açıklamada, Aramızda boşanma sürecinde hiçbir para alışverişi sözkonusu olmamıştır. Mal paylaşımı dahi yapılmamıştır'' denildi. 
     Afyonkarahisar Milletvekili Reyhan Balandı bu yıl içinde 3 parti değiştirmesi, 2 il başkanını görevden aldırması, danışmanını görevden aldırması olaylarıyla gündeme geldi. Bu olaylarla adından söz ettiren Reyhan Balandı, 27 Aralık salı günü de 15 yıllık eşi Ali Balandı'dan boşandı. Boşanma haberinin bugün bir gazetede yer almaması ve eşine tazminat olarak 500 bin YTL ödediğine ilişkin haberler üzerine Reyhan Balandı boşandığı eşi Ali Balandı ile ortak yazılı açıklama yaptı. Boşanan Balandı çiftinin yazılı açıklamasında şöyle denildi 
     27.12.2005 tarihinde anlaşmalı olarak medeni bir şekilde evliliğimizi sonlandırmış bulunmaktayız. Özel hayatın mahremiyeti gereği ve çocuklarımızın psikolojik olarak basında çıkan haberlerden olumsuz etkilenmemeleri için bunu duyurmanın doğru olmadığı düşüncesindeydik. Ancak, gazetelerde çıkan haber karşısında manevi şahsiyetimiz tahkir edilmiş ve bu açıklamayı yapma gereği doğmuştur. Aramızda boşanma sürecinde hiçbir para alışverişi sözkonusu olmadığı gibi, evlilik süresince her iki tarafın edindiği mallar kendilerinde kalmak suretiyle mal paylaşımı dahi yapılmamıştır. Çocukların velayeti, eğitimleri Ankara'da devam ettiği için annededir. Çocuklarımızın anne ve babası olarak sorumluluğumuz gereği iyi ilişkilerimiz devam etmektedir.'' Afyonkarahisar'daki sebze- meyve ticaretiyle uğraşan Ali Balandı, boşanma konusundaki soruları yanıtsız bıraktı. Ankara'daki evinde bulunan Reyhan Tugay Balandı ise gün boyunca telefonlara çıkmadı. 
     Afyonkarahisar'daki siyasiler, Balandı çiftinin boşanmasıyla ilgili yorum yapmaktan kaçındı, Onların özel hayatıdır'' dedi. Balandı çiftinin oğulları Rıfat Selim 12, kızları Hilal Sena ise 7 yaşında. 
     
     OLAY MİLLETVEKİLİ 

     3 Kasım 2002 seçimlerinde AKP'den Afyonkarahisar Milletvekili seçilen gazeteci Reyhan Balandı, Milli Görüş kökenli İl Başkanı Burhanettin Çoban ve il yönetim kurulu üyeleriyle görüş ayrılığı yaşadığı gerekçesiyle 2005 yılının ilk günlerinde partisinden istifa etti. Gelişmeler üzerine Genel Merkez, İl Başkanı Çoban'ın da istifasını istedi. 
     35 yaşında, evli ve 2 çocuk annesi Reyhan Balandı, parti teşkilatının kendisi hakkında namus dedikodusu' çıkardığını ileri sürerek, Partiye dönmeyeceğim. Geceleri bakan odalarında ne işim olduğu konuşuluyormuş'' dedi. Milletvekili Balandı, iki ay bağımsız kaldıktan sonra Genel Başkan Mehmet Ağar'ın da katıldığı törenle DYP'ye geçti. 23 Mart 2005'de düzenlenen DYP İl İstişare Toplantısı'na da danışmanı Ali Seydi Yanardağ ile katılmak isteyen Balandı, İl Başkanı Gültekin Uysal ile tartıştı. Partililerin toplantıya danışmanının giremeyeceği yolundaki ikazı üzerine Yanardağ ile salondan ayrılan Balandı, kendisine ve danışmanına hakaret edildiği gerekçesiyle polisi aradı. Balandı'nın şikayeti üzerine DYP İl Başkanı Uysal ve 3 il yöneticisi polis merkezinde ifade verdi. Kongrede Genel Başkan Yardımcılığı bekleyen, ancak Ağar'ın bu göreve getirmediği Reyhan Balandı, geçen kasım ayında Anavatan Partisi'ne katıldı. Tartıştığı İl Başkanı Ümit Uysal ise daha sonra DYP Genel Başkan Yardımcısı oldu. 
     Reyhan Balandı rüzgarı, Anavatan Partisi'nde de sürdü. Kadın vekilin partiye katılmasının ardından Anavatan Partisi Afyon İl Başkanı Aziz Ahmet Uğurlu, Balandı'yı hedef göstererek görevinden istifa etti. Milletvekili Balandı, uzun süredir danışmanlığını yapan Ali Seydi Yanardağ’ı 3 Aralık Cumartesi günü görevinden aldı, yerine Mihrican Zafer Gül'ü getirdi. Balandı, kendisini ölümle tehdit ettiğini ileri sürdüğü Yanardağ hakkında Ankara Cumhuriyet Savcılığı'na suç duyurusunda bulundu. Yanardağ'ın gerçek adının, Ali Yücel Akarcalı olduğu ortaya çıktı. 
     
</TEXT>
</DOC>
