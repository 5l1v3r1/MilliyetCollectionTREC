<DOC>
<DOCNO> 401002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/soneko12.html </URL>
<DATE> 2005/12/06/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Sanayi üretimi yüzde 4.5 arttı... 
</HEADLINE>
<TEXT>

     Sanayi üretimi bu yılın Temmuz-Ağustos-Eylül aylarını kapsayan üçüncü döneminde, geçen yılın aynı dönemine oranla yüzde 4.5 arttı. 
     TÜİK, 2005 yılı Üçüncü Dönem Üç Aylık Sanayi Üretim Endeksi sonuçlarını açıkladı. 
     Buna göre söz konusu dönemde üretim artışı, imalat sanayiinde yüzde 4.1, madencilik sektöründe yüzde 2.3, elektrik, gaz ve su sektöründe de yüzde 8.4 olarak gerçekleşti. 
     Sanayide yılın ilk çeyreğinde yüzde 6.2 olarak gerçekleşen üretim artışı, ikinci çeyrekte yüzde 3'te kalmıştı. 
     Üçüncü çeyrekte imalat sanayinde üretimi en fazla artan alt sektör ise yüzde 47.9 ile tıbbi, hassas ve optik aletler, saat imalatı oldu. 
     Türkiye İstatistik Kurumu TÜİK , 2005 yılı üçüncü dönem üç aylık sanayi üretim endeksi sonuçlarını açıkladı. 
     Buna göre, sanayi üretimi bu yılın 3. çeyreğinde toplamda, geçen yılın aynı dönemine kıyasla yüzde 4.5 arttı. 
     Üçüncü çeyrekte sanayi üretimi devlet sektöründe yüzde 4.2, özel sektörde ise yüzde 4.1 oranında artış gösterdi. 
     Yılın üçüncü çeyreğinde madencilik sektöründe toplam yüzde 2.3, imalat sanayinde toplam yüzde 4.1, elektrik, gaz ve su sektöründe de toplam yüzde 8.4 oranında üretim artışı oldu. 
     İlk dokuz ayda ise sanayi üretimindeki artış, devlet sektöründe ortalama yüzde 4.9, özel sektörde yüzde 4.4 olurken, toplamda ise yüzde 4.5 oldu. 
     Dokuz ayda madencilik sektöründe toplam yüzde 12.8, imalat sanayinde toplam yüzde 3.9, elektrik, gaz ve su sektöründe de toplam yüzde 7.2 oranında üretim artışı yaşandı. 
     
     ÜRETİMİ ARTANLAR 

     Bu yıl söz konusu dönemde, imalat sanayi alt sektörleri itibarıyla üretim, en fazla yüzde 47.9 ile tıbbi, hassas ve optik aletler, saat imalatında oldu. 
     Bunu yüzde 45.4 ile mobilya imalatı ve yüzde 40 ile büro, muhasebe bilgi işlem makinaları imalatı izledi. 
     İlk dokuz aylık dönemde üretimi ençok artan faaliyet kolu ise yüzde 38.7 ile yine tıbbi, hassas ve optik aletler, saat imalatı oldu. 
     
     ÜRETİMİ DÜŞENLER 

     Bu yılın üçüncü çeyreğinde, geçen yılın aynı dönemine göre üretimi düşenlerin başında yüzde 22.9 ile derinin işlenmesi, bavul, çanta benzeri imalatı gelirken, bunu yüzde 19.6 ile oranındaki düşüşle giyim eşyası imalatı ve yüzde 15.6 düşüş ile tekstil ürünleri imalatı izledi. 
     Dokuz aylık dönemde üretimi en çok düşen faaliyet kolu ise yüzde 23.8 ile, yine derinin işlenmesi, bavul, çanta benzeri imalatında oldu. 
     
</TEXT>
</DOC>
