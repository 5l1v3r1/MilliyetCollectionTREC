<DOC>
<DOCNO> 408040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sontur10.html </URL>
<DATE> 2005/12/30/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Manşet yaptı, kendisi soyuldu 
</HEADLINE>
<TEXT>

     
     Serdar ÖZGÜR KARAMAN, DHA 
     
KARAMAN'da yayınlanan yerel Uyanış Gazetesi, yaptığı manşet haberle vatandaşları hırsızlara karşı uyardığı gün kimliği belirsiz kişiler tarafından soyuldu. 
     Tahsin Ünal Mahallesi, Eski Belediye Pasajı'nda matbaa ve bürosu olan yerel Uyanış Gazetesi, bugünkü sayısında Karaman Emniyet Müdürlüğü'nün Hırsızlara karşı dikkatli olun'' açıklamasını manşetine taşıdı. Dün akşam saatlerinde baskısı yapılan gazete, sabah satışa sunulmak üzere geceden bayilere dağıtıldı. Sabah saat 04.00 sıralarında kimliği belirsiz kişiler gazetenin bürosuna girerek muhabirlerin kullandığı 2 dizüstü bilgisayarı çaldı. Hırsızlar gazetedeki çekmece ve dolapları da karıştırdı. 
     Uyanış Gazetesi sahibi ve aynı zamanda Karaman Gazeteciler Cemiyeti Başkanı Ahmet Cicibıyık, sabah gazete bürosuna geldiğinde kapının yanındaki camın elmasla kesilerek içeri girildiğini ve muhabirlerin kullandığı iki dizüstü bilgisayarın çalındığını gördü. 
     Polis, olayla ilgili soruşturma başlattı. Gazetenin, manşetinde Hırsızlara karşı dikkatli olun'' haberini verdiği gün hırsızlar tarafından soyulması ilginç bir tesadüf olarak yorumlandı 
     
</TEXT>
</DOC>
