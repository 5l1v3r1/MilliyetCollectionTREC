<DOC>
<DOCNO> 404645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sondun11.html </URL>
<DATE> 2005/12/19/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Rum basınından Cherie Blair'e çirkin benzetmeler Karakoyun, kukla 
</HEADLINE>
<TEXT>

     Britanya Başbakanı Tony Blair'in eşi Cherie Blair'in, KKTC'de arazi alıp ev inşa ettikleri gerekçesiyle Rum Yönetimi ile başı derde giren Orams çiftinin avukatlığını üstlenmesi Rumları küplere bindirdi. Rum basını, Cherie Blair'a 'karakoyun', 'kukla', 'işgalin danışmanı', 'suçun avukatı' benzetmelerini yaptı. 
     Rum kesimi lideri Tasos Papadopulos, "Bayan Blair'in hareketi duygularımızı tahrik ediyor" derken Rum Dışişleri de Londra'dan izahat isteyerek, Britanya'ya protesto girişiminde bulundu. Britanya'nın "Bayan Blair, eşinin siyasi faaliyetlerinden etkilenmeden bağımsız bir profesyonel olarak kendi inisiyatifi ile hareket ediyor" açıklaması da Rumları tatmin etmedi. Cherie Blair'in hareketini 'maksatlı' olarak niteleyen Rum yönetimi, "Eşinin, Britanya Başbakanı'nın bilgisi dışında ve Britanya'nın bölgedeki çıkarları göz önüne alınmadan hareket etmesi inandırıcı değil" ifadesini kullandı. 
     Rum yönetimi sözcüsü Kipros Hrisostomidis de bunun ilişkilere zarar vereceğinibelirtip Blair'den çekilmesini istedi. Muhalefetteki DİSİ, "Garantör ülke olarak Britanya'nın 'Kıbrıs'la özel ilişkisi nedeniyle konu siyasi bir boyut kazandı" derken, AKEL "Kışkırtıcı. Siyasi kişilerle bağlantılı olanlar dikkatli olmalı" açıklamasını yaptı. 
     
     DAVA İNGİLİZ BASININDA GENİŞ YER BULDU 

     İngiltere Başbakanı Tony Blair'in ünlü bir insan hakları avukatı olan eşi Cherie Blair'in İngiliz Elizabeth ve David Orams çiftinin KKTC'deki mülkiyet haklarını savunma kararı, Rum kesiminden tepki gelmesi üzerine, İngiliz basınında geniş şekilde yer aldı. 
     Gazeteler, Cherie Blair'in mesleki kararının Kıbrıs Rum kesimiyle bir diplomatik kriz yaşanmasına yol açtığını yazdı. 
     Daily Mail gazetesi, Cherie Blair'in bu kararından sonra büyük bir diplomatik kavga koptuğunu belirtti ve Orams davasının ayrıntılarına yer verdi. 
     Rum mahkemesinin Lapta'daki İngiliz çifte ait villanın yıkılması ve toprağın esas sahibi olduğunu öne süren Rum vatandaşı Meletios Apobtolides'e verilmesi yolunda karar verdiğini hatırlatan gazete, davanın şimdi de İngiltere'ye taşındığını kaydetti. 
     Gazete, Başbakanlık kaynaklarının Rum kesiminin tepkisiyle ilgili olarak, Cherie Blair'in bir hukukçu olarak hareket ettiğini söylemekle yetindiklerini yazdı. 
     Guardian gazetesi de, Cherie Blair'in İngiliz çiftin KKTC'deki hakkını savunma kararının Rum lideri Tassos Papadopoulos'u kızdırdığını kaydetti. 
     Başbakanlık sözcüsünün, Cherie Blair'in davayı üstlenme kararının "mesleki bir tercih" olduğuna dair sözlerine yer veren gazete, davanın Kuzey Kıbrıs'ta mülk edinen diğer İngiliz vatandaşlarının benzer davaları için önemli bir emsal oluşturacağını vurguladı. 
     Gelişmeye geniş şekilde yer veren bir başka gazete olan The Times ise Cherie Blair'in, Rum kesimi tarafından "KKTC'de illegal şekilde mal edindiği" öne sürülen Orams çiftini savunma kararı yüzünden ağır şekilde eleştirildiğini belirtti. Gazete, Cherie Blair'in mensubu olduğu Matrix adlı hukuk firmasının konuyla ilgili açıklama yapmaktan kaçındığını yazdı. 
     
</TEXT>
</DOC>
