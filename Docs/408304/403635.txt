<DOC>
<DOCNO> 403635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sondun35.html </URL>
<DATE> 2005/12/15/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Kırgızistan'da en büyük GSM operatörlüğü işgal edildi, cepler çalışmıyor 
</HEADLINE>
<TEXT>

     Kırgızistan'ın en büyük GSM operatörü olan BİTEL'in merkez binası, ortaklık karmaşası yüzünden işgal edildi. İşgalin ardından yaklaşık 400 bin abonenin telefon bağlantısı kesildi. 
     Şirketin yüzde 51'inin sahibi olduğunu iddia eden Rus MTS şirketi, bu iddiasının BİTEL tarafından yalanlanması üzerine, bu sabah Yüksek Mahkeme'ye başvurdu. Yüksek Mahkeme'den BİTEL aleyhine karar çıkması üzerine, MTS'nin yan şirketlerinden Rezervspetsmet'in yetkilileri akşam üzeri binayı işgal etti. 
     İşgalin ardından saat 16.00 itibariyle ülke genelinde yaklaşık 400 bin BİTEL abonesinin cep telefonları sustu. 
     Rezervspetsmet şirketi, merkez binadaki tüm BİTEL çalışanlarını dışarı çıkararak, binanın bulunduğu caddeyi de kamyonlarla trafiğe kapattı. 
     Şirket yetkilileri binaya kimseyi yaklaştırmazken, bina çevresinde 100 civarında polis tarafından güvenlik çemberi oluşturuldu. 
     Bu arada, BİTEL'in yüzde 51'inin sahibi olduğu açıklanan MTS şirketinin başkanının, akşam üzeri Moskova'dan Bişkek'e geldiği öğrenildi. 
     Öte yandan, BİTEL'in avukatı Kanat Asılov, konuyu uluslararası mahkemeye taşıyacaklarını açıkladı. 
     Kırgızistan'ın en büyük GSM operatörü olan BİTEL'in çoğunluk hissesini elinde bulunduran Kazakistan merkezli Alyans Kapital'in Yönetim Kurulu Başkanı Kurmangazı Iklasbekov, dün, MTS ve BİTEL temsilcilerinin de katıldığı ortak basın toplantısında, BİTEL'in yüzde 51 hissesinin MTS'ye satıldığını açıklamıştı. 
     
</TEXT>
</DOC>
