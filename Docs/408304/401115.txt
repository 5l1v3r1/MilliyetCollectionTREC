<DOC>
<DOCNO> 401115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sontur06.html </URL>
<DATE> 2005/12/06/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
Öğretmene veli toplantısı çıkışı demir sopalı saldırı 
</HEADLINE>
<TEXT>

     Mustafa DEMİRER SUNGURLU Çorum , DHA 

ÇORUM’un Sungurlu İlçesi'nde 40 yaşındaki Türk Dili ve Edebiyatı Öğretmeni Mustafa Karamanlı, okuldaki veli toplantısının ardından eşiyle evine doğru yürürken kimliği belirsiz iki kişi tarafından demir sopalarla kıyasıya dövüldü. Kanlar içinde kalan öğretmen Karamanlı tedaviye alındı. 
     Sungurlu Lisesi’nde Türk Dili ve Edebiyatı Öğretmeni olan Mustafa Karamanlı, önceki gün okulda yapılan veli toplantısının ardından saat 18.00 sıralarında okuldan ayrılarak, eşiyle birlikte evine gitmek için yola çıktı. 15 yıllık öğretmen Karamanlı, karanlık bir sokakta kimliği henüz saptanamayan iki kişinin demir çubuklu saldırısına uğradı. 
     Kafasına ve vücudunun çeşitli yerlerine aldığı demir çubuk darbeleriyle yaralanan öğretmen Karamanlı, eşinin yardımıyla Sungurlu Devlet Hastanesi’ne kaldırıldı. Tevadi altına alınan Karamanlı’ya 10 gün iş göremez raporu verilirken, polis saldırganların yakalanması için çalışma başlattı. 
     
</TEXT>
</DOC>
