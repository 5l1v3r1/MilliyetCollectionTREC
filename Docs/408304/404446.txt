<DOC>
<DOCNO> 404446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/spor/spo09.html </URL>
<DATE> 2005/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Federasyon karıştı 
</HEADLINE>
<TEXT>


MEHMET DEMİRCAN 


Mosturoğlu istifa etti 
FUTBOL Federasyonu dün yaşanan şok bir gelişmeyle sarsıldı. MHK seçimlerinin mahkeme tarafından iptal edilmesi başta olmak üzere yaşanan olaylar yüzünden zor duruma düşen federasyonda Başkanvekili Şekip Mosturoğlu dün istifasını verdi. Genç yöneticinin istifasının kabul edilip edilmeyeceği merakla beklenirken, Mosturoğlu'nun, Başkan Levent Bıçakcı'nın kararsız yönetiminin kendisini olumsuz yönde etkilediği için bu kararı aldığı iddia edildi. 

Derbi sebeb oldu 
GALATASARAY - Fenerbahçe derbisini oynatma kararı veren Bıçakcı'nın, sürekli çelişen ifadeler kullanması ve Kulüpler Birliği'nden gelen eleştiriler karşısında tepkisiz kalması nedeniyle bu durumun kendisine de zarar verdiğini düşünen Mosturoğlu'nun sabrının taştığı kaydedildi. Daha önce de Dış İlişkiler Sorumlusu Serdar Güzelaydın ile Milli Takımlar Sorumlusu Davut Dişli'nin istifa ettikleri, ancak gelen baskılardan sonra geri adım attıkları öğrenildi. 


</TEXT>
</DOC>
