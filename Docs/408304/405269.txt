<DOC>
<DOCNO> 405269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sondun07.html </URL>
<DATE> 2005/12/21/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Arnavutluk'ta üniversite mezunları askerlik yapmayacak 
</HEADLINE>
<TEXT>

     Arnavutluk Bakanlar Kurulu, üniversite mezunlarının askerlikten muaf tutulmalarına karar verdi. 
     Karara Arnavut Cumhurbaşkanlığından tepki geldi. 
     Arnavutluk’ta üniversite mezunlarının askere gitme zorunluluğu kalktı. Arnavutluk Bakanlar Kurulu, üniversite mezunları için uygulamada olan bir aylık zorunlu askerlik görevini kaldırma kararı aldı. 
     Yeni Dönem Haber Ajansı’na göre, Bakanlar Kurulu’nun söz konusu kararına Arnavutluk Cumhurbaşkanlığı ise sert tepki gösterdi. 
     Arnavutluk Cumhurbaşkanlığı’ndan yapılan açıklamada, böyle bir kararın Anayasanın ihlali anlamına geldiği, zira 166’ncı maddenin, istisnasız herkesin askerlik görevini 
     yerine getirme zorunluluğunu düzenlediği belirtildi. 
     
     ARNAVUTLUK ANAYASASI NE DİYOR 
     Arnavutluk Anayasası’nın 166’ncı maddesine göre, "Arnavutluk yurttaşları, yasanın öngördüğü şekilde, Arnavutluk Cumhuriyeti’nin savunulmasında yer almak, vicdani nedenlerinden dolayı, Silahlı Kuvvetlerde silahlı hizmette bulunmayı reddeden yurttaş ise, yasanın öngördüğü şekilde, alternatif bir hizmette bulunmak zorunda". 
     
     "1 AYLIK ASKERİ EĞİTİMLE ASKERLİK DEĞERLERİ KAZANILMAZ" 
     Arnavutluk’ta askerlik konusu, Anayasanın öngördüğü maddenin yanı sıra, askerlik görevi ile ilgili ayrı bir yasayla düzenleniyor. Söz konusu yasanın üniversitelilerin askerlik görevi ile ilgili maddesini iptal eden Bakanlar Kurulu’nun kararını savunan Savunma Bakanı Fatmir Mediu, yasanın, zamana ve zamanın değerlerine uymadığını söyledi. 
     Mediu, bir aylık bir askeri eğitimle, askerlik değerlerinin kazanılmadığını da ileri sürdü. 
     
</TEXT>
</DOC>
