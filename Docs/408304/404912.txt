<DOC>
<DOCNO> 404912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/spor/spo01.html </URL>
<DATE> 2005/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'TİGANA'NIN BİR BAKIŞI YETİYOR' 
</HEADLINE>
<TEXT>


Kartal'ın savunma silahı İBRAHİM TORAMAN, "Hocama baktığımda onun ne anlattığını, nerede yanlış yaptığımı hemen anlıyorum" diye konuştu 

Cengiz Malgir 


İbrahim Toraman, Vicente del Bosque ve Rıza Çalımbay döneminde de istikrar abidesiydi. Cezalı ve sakat olmadığı sürece, kadrodaki yerini aldı. Ancak Tigana ile bir de golcü kimliğini üzerine yükledi. Galatasaray ve Guimaraes karşısında ikişer gol atarak, bunu da başarabileceğini gösterdi. 
Aslında bu da İbrahim Toraman için yabancı değildi. Babasının gönülsüz olmasına rağmen, annesinin durumu idare etmesiyle futbola yüklenen başarılı oyuncu, amatör kümede forvette görev yaptığını söyledi. 
Daha önce çalıştığı iki hocasıyla da sorunu bulunmadığını vurgulayan Toraman, Tigana'ya ise ayrı bir paragraf açıyor 
"Gerçekten sahada ne yapabileceğimizi çok iyi biliyor. Çok iyi bir gözlemci... Bir bakışından onun ne demek istediğini, ne hata yaptığımı anlıyorum. Bir bakışı bile yetiyor." 
Aslında teknik adam değişiminin takımı bozduğunu vurgulayan İbrahim Toraman, "Bir türlü istikrarı yakalayamadık. Her hocanın kendine göre sistemi oluyor. Futbolcular buna alışmak için uğraşınca zaman kaybı oluyor" dedi. 
Takımın son durumuna çok üzüldüğünü de söyleyen Beşiktaşlı savunmacı, "Gol atmam ekstra bir olay. Ancak bin defansta daha da başarılı olmak istiyorum" yorumunu yaptı. 
İbrahim, agresif yapısını da şöyle açıkladı Kaybetmeye tahammülüm yok. Bu nedenle son dönemde hırçın olduğumu kabul ediyorum." 

Kalan sağlar bizim 

Tigana, Youla'nın maç sonrasındaki, "Gitmek istiyorum" açıklamasına sinirlendi, "Zaten biz de, bu takımda kalmak isteyenlerle çalışacağız" diyerek noktayı koydu 

Trabzonspor karşısında net pozisyonları kaçıran, bu nedenle de taraftarın tepkisiyle karşılaşan Youla'nın, gitmek istediği yolundaki açıklamalar, Teknik Direktör Tigana'yı iyice sinirlendirdi. 
Geldiği günden bu yana Gineli futbolcuyu kazanmak için çaba gösteren, ancak aradığını bir türlü bulamayan Fransız teknik adam da, bir oyuncunun bu şekilde açıklama yapma hakkına sahip olmadığını belirterek, Youla'yı kafasından iyice sildi. 
Futbolcusunun bu tavrı karşısında çevresindekilere sitemde bulunan Tigana'nın yönetime de şunları söylediği öğrenildi 
"Bizimle kalmak istemeyen gidebilir. Ancak transfer konusunda da sezon sonunu bekleyelim ve acele etmeyelim. Böylece daha isabetli bir tercih yapma şansı bulabiliriz." 

YOULA'NIN KARNESİ SÜPER LİG Maç Sonuç Süre Gol Erciyesspor D 1-1 90 - Denizlispor 2-0 81 - Gençlerbirliği D 2-0 80 - Ç.Rizespor D 0-1 66 - Fenerbahçe 1-2 35 - Samsunspor 3-2 77 1 Kayserispor 0-0 60 - Ankaragücü 4-2 12 - Malatyaspor D 1-1 29 1 V.Manisa 3-1 26 - Galatasaray D 3-2 35 - Trabzonspor 0-1 90 - UEFA KUPASI Maç Sonuç Süre Gol Malmö 0-1 53 - Malmo D 1-4 90 3 Sevilla D 0-3 26 - Guimaraes D 1-3 82 1 

Tatil başladı 

Süper Lig'de ilk yarıyı Trabzonspor yenilgisiyle kapatan Beşiktaş'ta sakatlıkları bulunan Tayfur, Ahmet Dursun, Gökhan Zan ve Mustafa Doğan haricindeki diğer futbolcular tatile çıktı. 9 günlük izinden sonra 28 Aralık Çarşamba günü Ümraniye Nevzat Demir Tesisleri'nde toplanacak olan siyah - beyazlı oyuncular 3 Ocak'a kadar çalışmalarını İstanbul'da sürdürecek. 

Ayhan için suç duyurusu 

SERDAR SARIDAĞ 

Galatasaray-Beşiktaş derbisinde, Cim - Bomlu futbolcu Ayhan Akman'ın, siyah - beyazlı tribünlere yaptığı parmak işareti nedeniyle dün Beşiktaşlı taraftarlar suç duyurusunda bulundu. 
Şişli Nöbetçi Sulh Ceza Mahkemesi'ne yapılan başvuruda, yeni Türk Ceza Kanunu hükümleri ile 5149 sayılı yasaya muhalefet suçlaması yer aldı. 
Beşiktaş'ın eski oyuncusu Pascal Nouma'nın da aynı maddeden yargılandığını söyleyen siyah - beyazlı taraftarlar, "Ayhan Akman'ın da "alenen hakaret" ettiğini savundu. Atatürk'ün, "Ben sporcunun zeki, çevik ve aynı zamanda ahlaklısını severim" sözlerini hatırlatan taraftarlar, "Galatasaray gibi güzide bir kulübün futbolcusunun davranışları ahlaka ve hukuka aykırıdır. Türk adaletine güveniyoruz" ifadesini kullandı. 
Suç duyurularının bugün ve önümüzdeki günlerde de devam edeceğini belirten siyah - beyazlı taraftar, delil olarak yayıncı kuruluş görüntüleri ile tanıklar ve basında çıkan haberleri gösterdi. 

'Zamanı geldi' 

Beşiktaş'ın altyapıdan sorumlu yöneticisi Sinan Vardar, ilk yarının bitmesiyle değişim zamanının geldiğini açıkladı. Vardar, Tigana'nın raporu doğrultusunda bir yol izleyeceklerini belirterek, "Tigana'nın ikinci yarıda daha çok genç futbolcuyu kadrosunda değerlendireceğini umut ediyorum. Beşiktaş'ın geleceği gençlerdedir. Bu takımı süratle gençleştirmek lazım" dedi. Siyah - beyazlı yönetici, Adem Dursun'un maç sonrasında taraftarla diyaloğa girmesinin doğru olmadığını da savundu. 


</TEXT>
</DOC>
