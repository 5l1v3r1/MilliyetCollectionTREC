<DOC>
<DOCNO> 400709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/soneko52.html </URL>
<DATE> 2005/12/05/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Serdengeçti Mali disiplinin sürdürülmesi temel teşkil ediyor 
</HEADLINE>
<TEXT>

     Merkez Bankası Başkanı Süreyya Serdengeçti, ''Enflasyon hedeflemesi rejiminde mali disiplinin sürdürülmesi ve maliye politikalarının hedeflerle tutarlı olarak yürütülmesi, rejimin başarısı açısından temel teşkil etmektedir'' dedi. 
     Serdengeçti, Merkez Bankası'nda düzenlediği basın toplantısında, Enflasyon Hedeflemesi Rejiminin Genel Çerçevesi ile 2006 Yılı Para ve Kur Politikası konularında bilgi verdi. 
     Doğru para politikasının, fiyat istikrarına giden yolda gerek şart olduğunu ancak tek başına yeter şart olmadığını belirten Başkan Serdengeçti, fiyat istikrarına ulaşılabilmesi için, son yıllarda olduğu gibi önümüzdeki yıllarda da maliye politikalarında disiplinin sürmesinin esas olduğunu bildirdi. 
     Serdengeçti, Türkiye'de mali disiplinin, enflasyon hedeflemesi rejiminin performansını temelde dört kanaldan etkileme potansiyeline sahip olduğunu belirterek, ''Bunlardan birincisi, uzun dönemli bekleyişler kanalıdır. Mali disiplinin sürdürülerek kalitesinin daha da iyilestirilmesi, borçlanma vadelerini uzatıp risk primini ve risk primindeki oynaklıkları azaltarak, para politikasının etkinliğini ve öngörülebilirliğini artıracak ve enflasyon hedeflemesi rejiminin güvenilirliğine katkıda bulunacaktır'' dedi. 
     İkinci kanalın, kamunun kendi ürettiği mal ve hizmetlerin fiyatları yoluyla gerçekleştiğine dikkat çeken Serdengeçti, kamu kesiminin ürettiği mal ve hizmetlerin fiyatlarının enflasyon hedefleriyle uyumlu seyretmesi, fiyat istikrarına ulaşılması açısından son derece önemli olduğunu söyledi. 
     Serdengeçti, şu bilgileri verdi 
     ''Üçüncü kanal ise kamunun gelirler politikası üzerinden çalışmaktadır. Türkiye'de fiyat ve ücret enflasyonuna dair bekleyilerin en önemli belirleyicilerinden biri kamunun kendi çalışanlarına uyguladığı ücret artışlarıdır. Bu bağlamda gelirler politikasının enflasyon hedefi ile uyumlu seyretmesi de enflasyon hedeflemesi rejiminin başarısı için olmazsa olmaz bir şartı olarak görülmektedir. Dördüncü kanal ise doğrudan harcama kanalıdır. Kamunun doğrudan mal ve hizmet alımları, toplam talep yoluyla enflasyona yansımaktadır. Bütün bu kanalların halen önemli bir konumda olması, kronik enflasyon anılarının taze olduğu bir dönemde mali disiplinin sürekliliğinin kritik önem taşıdığı anlamına gelmektedir. 
     Sonuç olarak, enflasyon hedeflemesi rejiminde mali disiplinin sürdürülmesi ve maliye politikalarının hedeflerle tutarlı olarak yürütülmesi, rejimin başarısı açısından temel teskil etmektedir.'' 
     
     ENFLASYON HEDEFLEMESİ REJİMİ VE IMF ŞARTLILIĞI 
     2006 yılından itibaren, program çerçevesinde IMF ile gözden geçirmelerde kullanılmak üzere, her yılın başında yıl sonu hedefi ile tutarlı bir patika oluşturulacağını bildiren Başkan Serdengeçti, 2005 yılının sonu itibarıyla, 2006 yılı Mart, Haziran, Eylül ve Aralık ayı sonları için yıl sonu hedefi ile tutarlı enflasyon rakamları hesaplandığını ve bunların niyet mektubunda yer aldığını söyledi. 
     IMF ile yapılan program çerçevesinde, gözden geçirmelerde kullanılmak üzere hazırlanan, üç aylar itibarıyla 2006 yıl sonu hedefi ile tutarlı enflasyon patikası oluşturulurken baz etkisi ve mevsimsellik gibi unsurların göz önüne alındığını bildiren Serdengeçti, ''2007 yılına ilişkin patika, 2006 yılının sonunda oluşturulacak. Hedefle tutarlı patikanın etrafında gözden geçirme kriterleri oluşturulmuştur. Her üç aylık dönemler itibarıyla, hedefle tutarlı patikanın bir puan ya da daha fazla altında kalınması veya üzerine çıkılması durumunda gözden geçirmelerde IMF teknik elemanları ile görüşmelerde bulunulması söz konusu olacaktır'' şeklinde konuştu. 
     Serdengeçti, böyle bir durumun ortaya çıkması halinde, Merkez Bankası'nın sapmanın nedenlerini yayımladığı dönemsel raporlar aracılığıyla kamuoyuna açıklayacağını ifade ederek, hedefle tutarlı patikanın 2 puan ya da daha fazla altında kalınması veya üzerine çıkılması durumunda ise, söz konusu durumun program şartlılığının ihlal edilmesi anlamına geleceginden, program esasları dahilinde alınması gereken önlemlerin açıklanacağını kaydetti. 
     Süreyya Serdengeçti, şu bilgileri verdi 
     ''Bu uygulama, Merkez Bankası'nın hedefle uyumlu patikanın iki puan altında veya üzerinde olması durumunda, ayrı bir metin hazırlayarak bu durumun nedenleri ve alınması gereken önlemleri kamuoyuna açıklaması ve Hükümete yazılı olarak bildirmesi ilkesi ile uyumludur. Böylece program şartlılığının olası bir ihlalinde kamuoyuna yapılacak olan açıklama, IMF'ye de sunulacak ve bu konudaki şeffaflık tesis edilmiş olacaktır. 
     Burada vurgulanması gereken son derece kritik bir husus bulunmaktadır Program şartlılığı, para politikasının üç aylık dönemlere odaklanması anlamına gelmemektedir. Program dahilinde oluşturulan patika, enflasyonun yıl içinde izleyeceği seyrin, hedeflerle tutarlılığının değerlendirilmesi bakımından göreli bir önem taşıyacaktır. Merkez Bankası, para politikası kararlarında orta vadeli yaklaşımını devam ettirecektir.'' 
     
</TEXT>
</DOC>
