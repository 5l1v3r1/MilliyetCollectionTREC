<DOC>
<DOCNO> 401310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sondun31.html </URL>
<DATE> 2005/12/07/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Kosova'da Türkçe televizyon açılıyor 
</HEADLINE>
<TEXT>

     Kosova'nın ilk Türkçe özel televizyonu olan ''Yeni Dönem''in son hazırlıklarının tamamlanmak üzere olduğu bildirildi. 
     Bu yılın son haftasında test yayınına başlaması beklenen ''Yeni Dönem'' televizyonunun şubatta düzenli yayına girmesi bekleniyor. 
     AA muhabirine açıklama yapan ''Yeni Dönem'' Medya sahibi Mehmet Bütüç, Türk İşbirliği ve Kalkınma Ajansı'nın TİKA desteğiyle kurulmakta olan televizyonun, bu topraklardaki Türk varlığının yeni bir kanıtı olduğunu kaydetti. 
     Bütüç, Kosova'da kriz sonrası Türkçe iletişim gereksinimini karşılamak amacıyla yayımladıkları haftalık ''Yeni Dönem'' gazetesinin de bir süre önce 6 yaşına bastığını, FM bandından yayın yapan ''Yeni Dönem FM'' radyosunun da çok uluslu, kültürlü bir Kosova'yı hedefleyen yayınlarını başarıyla sürdürdüğünü söyledi. 
     
</TEXT>
</DOC>
