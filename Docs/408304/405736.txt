<DOC>
<DOCNO> 405736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sonspo01.html </URL>
<DATE> 2005/12/22/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Halkbank ezdi geçti 3-0 
</HEADLINE>
<TEXT>

     Voleybolda Avrupa Erkekler ''Top Teams'' Kupası'nda mücadele veren Halkbank, B grubundaki son maçında Finlandiya temsilcisi Raision Loimu'yu 3-0 yendi. 
     Finlandiya'nın Turku kenti Raision kasabasında oynanan ve İsviçre'li hakem ikilisinin yönettiği karşılaşmanın tamamında üstün olan Halkbank, maçın ilk setini 25-13 önde bitirdi. 
     İkinci sette rakibinin toparlanmasına karşın bu setin galibi 25-21'lik sonuçla yine Halkbank oldu. 
     Son sette özellikle hızlı hücumlarla üst üste sayılar bulan Halkbank, seti 25-16, karşılaşmayı da 3-0 kazandı. 
     Bu galibiyetle, Avrupa Erkekler ''Top Teams'' Kupası'nda grup lideri olan Halkbank, kupada çeyrek final oynamaya hak kazandı. 
     Çekilecek kura sonucunda belirlenecek rakibiyle 10 Ocak 2006'da ilk maçı oynayacak olan Halkbank, 17 Ocak'ta da rövanş mücadelesine çıkacak. 
     Grup maçlarını lider olarak tamamlayarak büyük bir başarıya imza attıklarını söyleyen Halkbank Voleybol Takımı Antrenörü Salih Yergin, ''Finlandiya'dan galibiyetle ayrılmak hesaplarımız arasındaydı. Kazanmaya gelmiştik ve kazandık. Asıl hedefimiz final four maçları oynamak. Bu hedefimize ulaşmak için çeyrek finalde oynayacağımız her iki maçı da kazanmak zorundayız. Bunu da başaracak güçteyiz. Üst üste 9 maçtır süren yenilmezlik serimizi sürdürerek, takımımızın ismini daha üst sıralardaki başarı listelerine yazdırmak istiyoruz. Ankara'da oynayacağımız çeyrek final maçında taraftarımızın desteğiyle hem Türkiye'nin hem de Halkbank'ın ismini tüm Avrupa'ya bir kez daha duyuracağız'' dedi. 
     Halkbank'ın çeyrek final mücadelesindeki muhtemel rakipleri arasında ise, Yunanistan'dan Panathinaikos, Portekiz'den Benfica ve Polonya'dan da Olsytin takımları bulunuyor. 
     
</TEXT>
</DOC>
