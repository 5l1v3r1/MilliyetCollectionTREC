<DOC>
<DOCNO> 402874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sonyas13.html </URL>
<DATE> 2005/12/12/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Enfeksiyonlar çocuklarda kansere neden olabilir 
</HEADLINE>
<TEXT>

     Anne ve bebekteki enfeksiyonların, çocukluk dönemi kanserlerinin nedeni olabileceği belirtildi. 
     Newcastle Üniversitesi'nden Dr. Richard McNally, gebedeki veya çocuğun ilk yaşlarındaki bir enfeksiyonun, kanseri başlatan neden olabileceğini söyledi. 
     Ana karnı ya da bebeklikteki enfeksiyonun, değişime uğramış hücreler taşıyan çocukları hastalığa daha hassas hale getirdiğini belirten McNally, ''Bu virüs değişime uğramış hücreyi vuracaktır ve bu ikinci bir mutasyona yol açacaktır. Böylece, beyin tümörü ya da lösemi gibi kanserlerin ilk adımı oluşacaktır'' dedi. McNally, ''Bunlar soğuk algınlığı, mutedil grip ya da solunum enfeksiyonu gibi bilinen, küçük hastalıklar olabilir'' dedi. 
     Araştırmalarını ''European Journal of Cancer'' dergisinde yayımlayan McNaly ve ekibi, bunun kanserin nasıl geliştiğini anlamada ve hastalığa daha iyi müdahalede yardımcı olabileceğini belirttiler. 
     Araştırma, 1954-1998 yılları arasında teşhis edilen çocuk kanserleriyle ilgili Manchester Çocuk Tümörleri Kayıtları'ndaki veriler baz alınarak yapıldı. 
     Çocuklarda kanser hastalığı çok yaygın olmamakla birlikte, Avrupa'da son 30 yılda gençler arasında kanserin arttığı görülüyor. Çocuklardaki en yaygın kanser türü lösemi. 
     Bilimadamları, virüsler ile çocukluk kanserleri arasında kesin bir bağlantı olduğunu söyleyebilmek için daha çok araştırmaya gerek olduğunu da vurguluyorlar. 
     
</TEXT>
</DOC>
