<DOC>
<DOCNO> 407959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/soneko37.html </URL>
<DATE> 2005/12/30/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Merkez Bankası Borç verme faiz oranı yüzde 16.50'ye düşecek 
</HEADLINE>
<TEXT>

     Merkez Bankası, 2006 yılında uygulayacağı döviz alım ihaleleri ve YTL faiz oranları konusunda yapılacak değişiklikler konusunda hatırlatma yaptı. 
     Merkez Bankası'ndan yapılan açıklamada, teknik faiz düzenlemeleri çerçevesinde, 2 Ocak 2006 tarihinden itibaren Merkez Bankası bünyesindeki Bankalararası Para Piyasası'nda ve İstanbul Menkul Kıymetler Borsası Repo-Ters Repo Pazarı'nda uygulanacak kısa vadeli faiz oranları yer aldı. Buna göre yeni oranlar şöyle 
     ''Gecelik faiz oranları Merkez Bankası borçlanma faiz oranı yüzde 13.50 olarak kalırken, borç verme faiz oranı yüzde 17.50'den yüzde 16.50'ye düşürüldü. 
     Diğer Vadeler 1 haftalık vadede borçlanma faiz oranı ilan edilmesine son verildi. 
     Geç Likidite Penceresi Faiz Oranları Geç Likidite Penceresi uygulaması çerçevesinde, Bankalararası Para Piyasası'nda saat 16.00-16.30 arası gecelik vadede uygulanan Merkez Bankası borçlanma faiz oranı yüzde 5'ten yüzde 9.50'ye yükseltilirken, borç verme faiz oranı yüzde 21.50'den yüzde 19.50'ye düşürüldü. 
     Yüzde 15.50 olan açık piyasa işlemleri çerçevesinde piyasa yapıcısı bankalara repo işlemleri yoluyla gecelik ve bir haftalık vadelerde tanınan borçlanma imkanının faiz oranları ise değiştirilmedi.'' Faiz oranlarındaki bu değişikliklerin, ''Merkez Bankası'nın enflasyon hedeflerini dikkate alarak yaptığı bir faiz oranı değişikliği anlamına gelmediği, sadece gecelik vadedeki faizlerin potansiyel oynaklık aralığını azaltmaya yönelik teknik bir düzenleme olduğu'' belirtilen açıklamada, ''Zira, fazla likidite koşullarında gösterge faiz oranı niteliği taşıyan, Merkez Bankası'nın gün içindeki borçlanma işlemleri için belirlediği faiz oranında herhangi bir değişikliğe gidilmemiştir'' denildi. 
     
     DÖVİZ ALIM İHALELERİ 
     Merkez Bankası'nın hatırlatmasında, 2006 yılında düzenlenecek döviz alım ihalelerine ilişkin açıklamalar da yer aldı. 
     Buna göre, 2006'da döviz alım ihalelerinde günlük ihale tutarı 20 milyon ABD Doları olacak. 
     Türkiye'de işgünü olmasına rağmen, Amerika Birleşik Devletleri'nde ödeme sistemlerinin tatil olduğu günlerde, yarım işgünlerinde ve ihale öncesinde, Merkez Bankası'nca dövize doğrudan alım ya da satım yönünde müdahale edilen günlerde ihale düzenlenmeyecek. Bu çerçevede, 2 Ocak 2006 tarihi ABD'de tatil olduğundan ihalelere 3 Ocak 2006 tarihinden itibaren başlanacak. 
     Sadece, ihalede kazanan bankalara mahsus olmak üzere, ihalede gerçekleşen ortalama fiyat üzerinden ek satım opsiyonu tanınacak. Bu şekilde kullanılabilecek opsiyon tutarı her bankanın ihalede sattığı tutarın yüzde 200'ü kadar olabilecek. 
     Böylelikle, 20 milyon doları ihale ve 40 milyon ABD Doları opsiyon hakkı olmak üzere, günlük olarak alınacak tutar en fazla 60 milyon dolar olacak. Bankalar ihale tekliflerini saat 13.30-13.45 arasında verebilecekler. İhale sonuçları ilan edildikten sonra bankalar saat 14.00'e kadar opsiyon haklarını kullanabilecekler. 
     Büyük bir dışsal şok ya da öngörülemeyen olağanüstü gelişmeler nedeniyle döviz piyasasında derinliğin kaybolması buna bağlı olarak döviz fiyatlarında ortaya çıkabilecek aşırı oynaklık ve sağlıksız fiyat oluşumlarının gözlenmesi halinde, önceden kamuoyuna duyurularak döviz alım ihalelerine ara verilebilecek. 
     
</TEXT>
</DOC>
