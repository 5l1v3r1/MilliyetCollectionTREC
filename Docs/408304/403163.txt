<DOC>
<DOCNO> 403163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sontur18.html </URL>
<DATE> 2005/12/13/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Türkeş'in kızlarının yargılandıkları davada zamanaşımı... 
</HEADLINE>
<TEXT>

     Eski MHP Genel Başkanı Alparslan Türkeş’in ölümünden sonra İngiltere’deki banka hesabından 575 bin mark, 845 bin dolar ve 367 bin sterlin çekilmesiyle ilgili olarak, ilk eşinden olan kızları Umay Günay ve Ayzıt Türkeş’in "özel evrakta sahtecilik" ve "banka aracılığıyla dolandırıcılık" suçlarından yargılandıkları dava, zamanaşımı nedeniyle ortadan kaldırıldı. 
     Ankara 7. Ağır Ceza Mahkemesi’nde görülen davanın bugünkü duruşmasına Ayzıt TÜrkeş ve Umay Günay’ın avukatı Umur Tamur ile müdahil Ayyüce Türkeş’in avukatı Salim Özdemir katıldı. 
     Mahkeme Başkanı Mesut Öztürk, Türkeş’in hesabının bulunduğu İngiltere Deutsch Bank’tan, paranın kim tarafından hangi sıfatla çekildiğine ilişkin soruya gönderilen cevapta, banka kayıtlarında Türkeş’in hesabından para çekilmesine ilişkin hareketlerin görülmediği ve o dönemdeki görevlilerin günümüzde çalışmadığı bildirildi. 
     Avukat Tamur, mahkemeye daha önce sundukları yazılı dilekçeyi tekrar etti ve davada "zamanaşımı süresinin dolduğunu" ifade etti. İddianameye göre suç tarihinin 27 Mayıs 1997 olduğunu anımsatan Tamur, eski Türk Ceza Kanunu’nun TCK ilgili hükümlerine göre "zamanaşımı süresi"nin 27 Kasım 2004 tarihinde dolduğunu söyledi. Tamur, davanın, zamanaşımı nedeniyle ortadan kaldırılmasına karar verilmesini talep etti. 
     Mahkeme Başkanı Öztürk, davanın zamanaşımı nedeniyle ortadan kaldırılmasına karar verildiğini açıkladı. 
     Eski TCK’nın 102. maddesi, sanıkların üzerine atılı suçun niteliği itibariyle zamanaşımını 5 yıl olarak belirliyor. Ancak, iddianameyle "zamanaşımı süresi" kesildiğinden bu süre eski TCK’nın 104. 
     maddesine göre yarı oranında artırılıyor ve 7.5 yıl olarak öngörülüyor. Ankara 7. Ağır Ceza Mahkemesi ilk yargılamada Umay Günay ve Ayzıt Türkeş’in beraatlerine karar vermişti. Temyiz başvurusunu inceleyen Yargıtay 11. Ceza Dairesi, Ayzıt Türkeş yönünden suçun sabit olduğu, Umay Günay yönünden ise suç unsuru oluştuğu, ancak paranın nasıl çekildiğinin araştırılması gerektiği gerekçesiyle kararı bozmuştu. 
     
</TEXT>
</DOC>
