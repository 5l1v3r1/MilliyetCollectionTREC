<DOC>
<DOCNO> 400521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/sontur20.html </URL>
<DATE> 2005/12/04/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Petrol çalmak için 50 metre tünel kazan 4 kişi aranıyor... 
</HEADLINE>
<TEXT>

     Osmaniye'de Batman-Dörtyol Botaş Boru Hattı'ndan 50 metre tünel kazarak ham petrol çalmak istediği iddia edilen 1 kişi yakalandı. Olayla ilgili 4 kişi ise aranıyor. 
     Jandarma yetkililerinden alınan bilgiye göre, Osmaniye'nin Yunus Emre Mahallesi'nden geçen boru hattından hırsızlık yapmak amacıyla 50 metre uzunluğunda ve 1 metre yüksekliğinde tünel kazan 5 kişinin yakalanması için operasyon düzenlendi. 
     Yapılan araştırmada, boru hattından hırsızlık için güzergahtaki biriket satıcılığında kullanılan işyerini 6 aylığına 30 bin YTL karşılığında kiralayan kişilerin kazdıkları tünel ortaya çıkarıldı. 
     Boru hattına, delinerek vana takıldığını belirleyen güvenlik güçleri, 34 BP 5815 plakalı kamyonun kasasına gizlenmiş tankı da ele geçirdi. 
     Olayla ilgili R.K.B 23 gözaltına alındı, 4 kişinin ise arandığı bildirildi. 
     
     BATMAN'DA 6 KİŞİ TUTUKLANDI 

     Öte yandan Batman'da petrol boru hattını delerek ham petrol çalmak isteyen 6 kişi tutuklandı. 
     Alınan bilgiye göre, bir ihbarı değerlendiren jandarma ekipleri, Bıçakçı Köyü yakınlarındaki Şelmo Petrol Sahası'ndan TÜPRAŞ Rafinerisi'ne gelen boru hattından ham petrol çalmak isteyen 6 kişiyi suçüstü yakaladı. 
     Ekipler, zanlıların petrolü nakletmek için getirdikleri bir tanker ve kullandıkları otomobile el koydu. 
     Kimlileri açıklanmayan 6 kişinin çıkarıldıkları adli mercilerce tutuklandıkları bildirildi. 
     
</TEXT>
</DOC>
