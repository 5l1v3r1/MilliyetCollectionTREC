<DOC>
<DOCNO> 406629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sondun14.html </URL>
<DATE> 2005/12/26/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Lokum İngiltere'de Noel'in en popüler tatlısı ama 'Rum tatlısı' diye... 
</HEADLINE>
<TEXT>

     Fantastik edebiyatın dev yapıtı "Narnia Günlükleri" filminde temel karakterlerden Beyaz Cadı’nın sunduğu lokum, İngiltere’de adeta bir çılgınlık haline geldi. 
     Noel alışverişine çıkan İngilizler lokuma büyük ilgi gösteriyor. İngiltere’de lokum satışları yüzde 42 arttı, çikolata satışları yüzde 12 azaldı. Öte yandan Rum marketler lokumu "Rum tatlısı" adı altında satmaya başladı. 
     İngiltere’de "Narnia Günlükleri" filminin ardından başlayan lokum ilgisi çığ gibi büyüyor. Yılbaşı alışverişlerinin yapıldığı bu günlerde lokum satışları artarken çikolata satışları düştü, ancak İngiltere’de lokum "Rum tatlısı" olarak satılıyor. 
     J.R.R. Tolkien’in arkadaşı C.S.Lewis’in kaleme aldığı, fantastik edebiyatın dev yapıtı "Narnia Günlükleri" isimli filmde temel karakterlerden Beyaz Cadı’nın lokum ikram etmesi ardından dünya genelinde lokuma ilgi arttı. Lokum tutkusu İngiltere’de özellikle Noel döneminde çılgınlık noktasına geldi. İngiliz Daily Telegraph gazetesine göre İngiltere’de lokum sartışları yüzde 42 artarken çikolata satışları yüzde 12 düştü. 
     Narnia Günlükleri’nin ilk cildi olan "Aslan, Cadı ve Dolap"tan uyarlanan film, İngiltere’deki ilk hafta sonununda yaklaşık 21 milyon YTL gişe hasılatı yaptı. Film, İngiltere’de ilk haftada en çok hasılat yapan Disney filmi olmuştu. 
     
     'RUM TATLISI' 

     Lokuma İngiltere’de olan ilgi böylesine artarken, Yurt dışında Turkish Delight Türk Tatlısı olarak bilinen lokumu Rum marketler Greek Delight Yunan Tatlısı olarak satmaya başladı. 
     Yunanistan ve Kıbrıs Rum Kesimi ile daha önce de baklava, kadayıf, döner gibi yiyeceklerin hangi ülkeye ait olduğu konusunda tartışmalar çıkmıştı. Türk kahvesi de Yunanistan’da Yunan kahvesi olarak satılıyor ve Türkiye’deki kahvehane ya da kafelerdeki gibi değil, çok titiz hazırlanıyor. 
     
     İNGİLİZ BASINI LOKUM TARİFİ VERDİ 

     İngiliz basını ise lokumun jelatin ve şekerden yapıldığını, limon, gülsuyu gibi pek çok farklı tatlarda olduğunu, bazılarının antep fıstıklı çeşitlerinin bulunduğunu belirtti. İngiliz gazetelerine göre, lokum yüzde 92 oranında yağsız olduğu için de tercih sebebi olmaya başladı. 
     
     CHURCHILL VE NAPOLYON’UN FAVORİSİYDİ 

     Türkiye’de yüzyıllardır tüketilen ve Narnia Günlükleri filmi ile de dünyadaki popülaritesi artan lokuma Avrupa pek de yabancı değil. 
     Osmanlı dönemlerinde önce Balkanlara oradan da Avrupa’nın diğer bölümlerine ulaşan lokum, Winston Churchill ve Napolyon gibi bazı dünya liderlerinin de en sevdiği yiyecekler arasındaydı. 
     
</TEXT>
</DOC>
