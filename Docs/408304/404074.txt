<DOC>
<DOCNO> 404074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sonspo25.html </URL>
<DATE> 2005/12/16/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Ankaraspor, Özgür Bayer ve Cem Yanık ile prensipte anlaştı... 
</HEADLINE>
<TEXT>

     Turkcell Süper Ligi'nde bu sezon umduğunu bulamayan Ankaraspor, transfer çalışmalarına şimdiden başladı. 
     Teknik direktör Rıza Çalımbay'ın takımın başına geçmesiyle transfer çalışmalarına hız veren başkent temsilcisi, Trabzonsporlu Özgür Bayer ve Diyarbakırspor'un sözleşmesini feshettiği Cem Yanık ile prensip anlaşmasına vardı. 
     Ara transfer döneminin başlamasıyla birlikte bu iki futbolcuya imza attırmayı planlayan Ankaraspor, şu an istanbul'da bulunan Cem Yanık'ın menajeri aracılığıyla görüşmelerini sürdürüyor. 
     
     SPARTA PRAG'A YAKIN TAKİP 
     Bu arada Ankaraspor'un Sparta Prag takımında forma giyen iki futbolcuyu yakın takibe aldı. 
     İsimleri açıklanmayan bu futbolcuların orta saha ve defansta görev aldığı öğrenildi. Bu transferlerin gerçekleşmesi halinde ise Molnar'ın takımdan gönderileceği ifade edildi. 
     
</TEXT>
</DOC>
