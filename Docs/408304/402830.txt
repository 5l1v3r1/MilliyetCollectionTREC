<DOC>
<DOCNO> 402830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sontur16.html </URL>
<DATE> 2005/12/12/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Rektör Aşkın 14 Aralık'ta yargılanacak... 
</HEADLINE>
<TEXT>

     Yüzüncü Yıl Üniversitesi Rektörü Prof. 
     Dr. Yücel Aşkın ile 9 sanık, 14 Aralık’ta Van 3. Ağır Ceza Mahkemesi’nde hakim karşısına çıkacak. 
     Alınan bilgiye göre, 1998 yılında İspanyol Expansion şirketine ihale edilen tıbbı cihaz alımıyla ilgili usulsüzlük yapıldığı gerekçesiyle Van Cumhuriyet Başsavcılığı’nca başlatılan soruşturma kapsamında, 14 Ekim 2005’te tutuklanan Rektör Prof. Dr. Yücel Aşkın, çarşamba günü Van 3. Ağır Ceza Mahkemesi’nde yargılanacak. 
     Rektör Aşkın ile birlikte, YYÜ Rektör Yardımcıları Prof. Dr. Ayşe Yüksel, Prof. Dr. Hasan Ceylan, YYÜ Genel Sekreteri Prof. Dr. Işık Tepe, YYÜ Ziraat Fakültesi Dekanı Prof. Dr. Fırat Cengiz, YYÜ Genel Sekreter Yardımcısı Salih Yurtkuran, YYÜ Yazı İşleri Şube Müdürü Şükran Yurtkuran, Yazı İşleri Bilgi İşletmeni Bilent Şahin, Özel Güvenlik Şube Müdürü Saffet Kara ile İspanyol Expansion firması Türkiye Temsilcisi Mehmet Ümit Ayral da yargılanacak. 
     Rektör Aşkın hakkında hazırlanan iddianamede, "haksız ekonomik çıkar sağlamak amacıyla kurulmuş örgütün faaliyeti çerçevesinde, ihaleye fesat karıştırmak ve resmi evrakta sahtecilik" suçlaması yer alıyor. 
     
     OLAYIN GEÇMİŞİ 
     1998 yılındaki tıbbi cihaz alımıyla ilgili usulsüzlük yapıldığı 
     gerekçesiyle 5 Nisan 2005 tarihinde Van Cumhuriyet Başsavcılığı’nca tarafından başlatılan soruşturma kapsamında, Aşkın’ın 14 Temmuz 2005 tarihinde YYÜ Yerleşkesindeki konutu ve çalışma odaları aranmıştı. Aramanın yapıldığı dönemde eşi Oya Aşkın’la yurtdışında bulunan Yücel Aşkın, ülkeye döndükten sonra 14 Ekim 2005 tarihinde Van Cumhuriyet Başsavcılığı’na ifade verdikten sonra çıkarıldığı mahkemece tutuklanmıştı. Aşkın, aynı soruşturma kapsamında, 11 Temmuz 2005 tarihinde tutuklanarak Van M Tipi Cezaevi’ne konulan ve kendisiyle aynı koğuşu paylaşan, YYÜ Genel Sekreter Yardımcısı Enver Arpalı’nın intihar etmesinin ardından rahatsızlanarak, YYÜ Tıp Fakültesi Araştırma Hastanesi’nde tedavi altına alınmıştı. Rektör Aşkın’ın tedavisi devam ediyor. 
     
     15 ARALIK’TA DA TARİHİ ESER DURUŞMASI 
     Van Cumhuriyet Başsavcılığı’nın 5 Nisan 2005 tarihinde başlattığı soruşturma kapsamında 14 Temmuz 2005 tarihinde Rektör Aşkın’ın YYÜ Yerleşkesindeki evinde yapılan aramada, çok sayıda tarihi eser ele geçirildiği iddiasıyla başlatılan inceleme sonucunda da Aşkın hakkında "2863 sayılı Kültür ve Tabiat Varlıklarını Koruma Kanunu’na Muhalefet" suçlamasıyla Asliye Ceza Mahkemesi’nde dava açılmıştı. 
     Aşkın’ın bu davası da 15 Aralık’ta görülecek. 
     
</TEXT>
</DOC>
