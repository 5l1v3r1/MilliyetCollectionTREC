<DOC>
<DOCNO> 402009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sondun46.html </URL>
<DATE> 2005/12/09/ </DATE>
<TIME> 23.25 </TIME>
<AUTHOR>  </AUTHOR>
<HEADLINE>
İsrail Savunma Bakanı Mofaz'dan, geçiş noktalarını kapatma tehdidi 
</HEADLINE>
<TEXT>

     İsrail Savunma Bakanı Şaul Mofaz, Filistin'in, pazar gününe kadar Refah sınır kapısı konusundaki sözlerini yerine getirmemesi halinde, Gazze'ye geçiş noktalarını kapatma tehdidinde bulundu. 
     İsrail'in Kanal 10 televizyonun haberine göre, Mofaz, Filistin'in bugüne dek anlaşmanın hiçbir maddesini yerine getirmediğini belirterek, Filistin'in İsrail'e, geçen ay varılan anlaşma gereğince, Gazze ile Mısır arasındaki Refah sınır kapısından geçişlerin kontrolüne izin vermesini istedi. 
     Mofaz, geçen ay, İsrail tarafından aranan Filistinli örgüt üyelerinin Refah sınır kapısından geçmelerine izin verilmesi durumunda, İsrail'in, Gazze ve İsrail arasındaki Erez ve Karni geçiş noktalarını kapatacağı tehdidinde bulunmuştu. 
     Filistin ile İsrail arasında anlaşma sağlanarak Refah sınır kapısı, 25 kasımda, Filistin Devlet Başkanı Mahmud Abbas'ın ''özgürlüğe geçiş'' yazılı pankartın altındaki kırmızı kurdeleyi kestiği törenle açılmıştı. Geçişler 26 kasımda başlamıştı. 
     Anlaşmada, Filistin tarafında AB gözlemcilerinin konuşlanacağı sınırın, Filistinli ve Mısırlı sınır görevlilerinin ortak denetiminde olacağı, İsrail'in, kapalı devre kamera sistemiyle sınır trafiğini izleyebileceği ve güvenlikle ilgili endişelerini bildirebileceği belirtilmişti. 
     
</TEXT>
</DOC>
