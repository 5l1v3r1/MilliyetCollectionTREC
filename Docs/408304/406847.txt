<DOC>
<DOCNO> 406847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/guncel/gun02.html </URL>
<DATE> 2005/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Telefon kaydı delil 
</HEADLINE>
<TEXT>


Yargıtay'ın, bir trafik kazası davasında verdiği karar, tüm suçlar yönünden telefon izlemelerinin delil kabul edilebileceğini ortaya koydu. Telefon kayıtları daha önce 18 suçla ilgili olarak izlenebiliyordu 

Gökçer Tahincioğlu - Ankara 

Yargıtay'ın, bir trafik kazası davasında verdiği karar, yeni Ceza Muhakemesi Kanunu'nda CMK tüm suçlar yönünden telefon izlemelerinin delil kabul edilebileceğini ve yasanın bu yönde genişletildiğini ortaya koydu. 
Yargıtay'ın yasalarda yapılan değişikliği ortaya koyan kararı, İstanbul 3. Asliye Ceza Mahkemesi'nin bir kararı üzerine verildi. 
İstanbul Eyüp Savcılığı, bir trafik kazasında "tedbirsizlik ve dikkatsizlik sonucu adam yaralamak" suçundan hakkında soruşturma başlatılan sanık E.U hakkında dava açtı. Savcılık, U'nun ink r ettiği kazadan sonra yaptığı telefon görüşmelerine ilişkin detay kayıtlarının suçu işlediğini gösterdiğini iddia etti. 
Eyüp 3. Asliye Ceza Mahkemesi ise, CMK'da hangi suçlarda telefon kayıtlarının delil sayılacağının yazıldığını belirterek, bunlar arasında "tedbirsizlik ve dikkatsizlik sonucu yaralama"nın olmadığını vurgulayarak, sanığın beraatini kararlaştırdı. 

Yasa değişmiş 
Ancak Adalet Bakanlığı, kararı temyiz ederek Yargıtay'a taşıdı. Yargıtay 9. Ceza Dairesi kararında, CMK'nın yürürlüğe girmesinden sadece bir hafta önce, 25 Mayıs 2005'te yapılan bir yasa değişikliğiyle, hangi suça ilişkin olursa olsun, şüpheliye ait telefondan kimlerle, ne zaman görüşüldüğüne dair "tespit"in delil olarak kullanılabileceğine hükmetti. 

Mayısta yürürlüğe girdi 
CMK'nın önceki halinde tek tek sayılan 18 suç dışında iletişimin tespiti, dinlenmesi, kayda alınması ve sinyal bilgilerinin değerlendirilmesi yasaktı. Ancak 25 Mayıs'ta yürürlüğe giren 5353 sayılı yasayla iletişimin izlenmesi telefonla yapılan bağlantıların kimlerle ve ne zaman yapıldığının belirlenmesi açısından bu sınırlama kaldırıldı. Böylece kasten değil de taksirle işlenenler dahil tüm suçlarda iletişimin tespiti mümkün hale geldi. 

18 suçta geçerliydi 

Telefon kayıtlarının izlenmesi daha önce sadece şu suçlar açısından geçerliydi 
"Göçmen kaçakçılığı ve insan ticareti, kasten öldürme, işkence, cinsel saldırı, çocukların cinsel istismarı, uyuşturucu ticareti, parada sahtecilik, suç işlemek amacıyla örgüt kurma, fuhuş, ihaleye fesat karıştırma, rüşvet, kara para aklama, silahlı örgüt, casusluk, silah kaçakçılığı, bankalarda işlenen zimmet suçu, kaçakçılık suçları ve tarihi eser kaçakçılığı." 



</TEXT>
</DOC>
