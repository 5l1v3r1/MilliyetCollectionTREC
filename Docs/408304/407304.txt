<DOC>
<DOCNO> 407304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/soneko07.html </URL>
<DATE> 2005/12/28/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
ÖYK, Büyük Ankara ve Büyük Efes otellerinin satışına onay verdi 
</HEADLINE>
<TEXT>

     Özelleştirme Yüksek Kurulu ÖYK , Emekli Sandığı'na ait Büyük Efes ve Büyük Ankara otellerinin satışına onay verdi. 
     Resmi Gazete'nin bugünkü sayısında yer alan ÖYK kararına göre, Büyük Efes Oteli'nin 121.5 milyon dolar bedelle en yüksek teklifi veren Tahincioğlu-Nida-M.V-Ortak Girişim Grubuna satışına onay çıktı. 
     Söz konusu grubun yükümlülüklerini yerine getirmemesi durumunda 120.7 milyon dolarla en yüksek ikinci teklifi veren Boğaziçi Holding'e, bu grubunda şartları yerine getirmemesi durumunda 119.7 milyon dolar bedelle üçüncü teklifi veren IC İçtaş İnşaat A.Ş'ye satış kararı alındı. 
     
     BÜYÜK ANKARA OTELİ 
     ÖYK, Büyük Ankara Oteli'nin ise 36 milyon 830 bin dolar bedelle en yüksek teklifi veren Çelikler İnşaat A.Ş'ye satışına onayı verdi. 
     Söz konusu şirketin yükümlülüklerini yerine getirmemesi durumunda öncelikle 36.8 milyon dolar teklifi bulunan Koçoğlu İnşaat'a, bu şirketin de şartları yerine getirmemesi durumunda 36.6 milyon dolar teklifi bulunan IC Antbel A.Ş'ye dönülecek. 
     
     YÖNETMELİK DEĞİŞİKLİĞİ 
     Öte yandan, ÖYK, Özelleştirme Uygulamalarında Değer Tespiti ve İhale Yönetmeliğinde Değişiklik Yapılması Hakkında Yönetmelikte de değişikliğe gitti. 
     Yönetmeliğe yapılan ek ile, idareden kaynaklanan sebeplerle, verilen süre içinde sözleşmenin imzalanamaması durumunda birden fazla ek süre verilebilmesine imkan tanındı. 
     
</TEXT>
</DOC>
