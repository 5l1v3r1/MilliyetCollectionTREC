<DOC>
<DOCNO> 403835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sonyas23.html </URL>
<DATE> 2005/12/15/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Science Dergisi Ten rengini belirleyen gen bulundu 
</HEADLINE>
<TEXT>

     Kanser araştırması yapan Amerikalı genetikçilerin, biyolojinin en büyük gizemlerinden biri kabul edilen ten rengini belirleyen geni tesadüfen buldukları bildirildi. 
     Science dergisi, yarın çıkacak sayısında, Pennsylvania Üniversitesi genetikçilerinden Keith Cheng'in, ''Gendeki tek bir amino asitteki değişiklik, ten renginde büyük bir rol oynuyor ve Avrupalıların neden Afrikalılara göre çok daha açık renk tene sahip olduklarını açıklıyor'' ifadesine yer verdi. 
     Bilimadamlarının, yeni bulunan gene SLC24A5 ismini verdikleri, genin en tehlikeli cilt kanserlerini tedavide kullanılabileceğinin de altını çizdiği belirtildi. 
     Yeni genin gelecekte, solaryumların morötesi ışınları vasıtasıyla bronzlaşmak ya da kimyasal maddeler kullanarak ten rengini açmak yerine de kullanılabileceği kaydedildi. 
     Genetikçilerin, ırklar arasındaki ten rengi farklarını belirleyen genlerin birçoğunun ise hala gizemini koruduğunu belirttiği ifade edildi. 
     
</TEXT>
</DOC>
