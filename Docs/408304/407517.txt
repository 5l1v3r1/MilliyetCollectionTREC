<DOC>
<DOCNO> 407517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/spor/spo03.html </URL>
<DATE> 2005/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Devrimin ayak sesleri 
</HEADLINE>
<TEXT>


Galatasaray duayenlerinin Selahattin Beyazıt formülü destek buldu. Beyazıt, şubat ayındaki Mali Kongre'de, sadece maddi konularla ilgilenen komitenin başına getirilecek 


Galatasaray camiasının ileri gelenleri tarafından planlanan ve dün Milliyet'te yer alan "Devrim Konseyi" çalışmaları büyük yankı buldu. 
Selahattin Beyazıt başkanlığında kurulacak yönetimin, iki yıl görev yaparak mali yapıdaki çıkmazı çözmeyi hedefleyen girişimin ilk adımları da atılmaya başlandı. Beyazıt'ın, Riva kongresindeki etkinliği ile liderliğini kanıtlaması üzerine harekete geçen duayenlerin mart seçimleri için kolları sıvadığı öğrenildi. 
Sarı-kırmızılı kulübün etkin üyeleri ile görüşen Selahattin Beyazıt'ın teklifi kabul ettiği, ancak seçime girmeden sadece maddi konularda yetki istediği bildirildi. Buna göre dün akşam, Riva projesi için çalışmalara başlayan komisyonun başında bulunan Selahattin 
Beyazıt, şubat ayında düzenlenecek Mali Kongre'de iki yıl süreyle kulübün maddi sorumluluğunu resmen alacak. Beyazıt ve oluşturacağı ekibi, marttaki seçimden sonra işbaşına gelecek, mali konularda yeniden yapılanma ve borçlardan kurtulma adına proje gelişimlerini sağlayacak. Mart ayında düzenlenecek seçim sonunda görev alacak başkan ise sadece sportif işlerle ilgilenecek, mali konularda Beyazıt önderliğinde kurulacak ekibin işlerine karışmayacak. Ancak şubat ayında böyle bir oluşuma "evet" çıkması halinde, ilk etapta ihtiyaç olan 20-30 milyon dolar camiadan toplanacak ve kriz bitirilecek. 
Galatasaray'da Selahattin Beyazıt'ın, Başkan olmak istemesi üzerine harekete geçen duayenlerin aday arayışında bulunduğu da ifade edildi. Özhan Canaydın'ın düşünülen bu yapıya vereceği tepki konusunda tahminde bulunulmaması yüzünden, herkesin ismi üzerinde anlaşacağı bir adayın ikna edilmeye çalışıldığı belirtildi. 

NE DEDİLER 
FARUK SÜREN 
Selahattin Beyazıt çok önemli bir isim. Camianın böyle bir anda, bu isme ihtiyacı var. Tamamen camiayı birleştirici bir hareket. Zaten hepimizin isteği buydu. 

ALİ DÜRÜST 
Selahattin Beyazıt doğru bir isim. Böyle bir oluşuma eğer görev verirlerse, içeriden ya da dışarıdan ben de katılırım. Sayın Canaydın bile karşı çıkmayacaktır. 

TURGAY KIRAN 
Böyle bir oluşuma her zaman varım. Selahattin Beyazıt ağabeyimiz, büyüğümüz. Sonuna kadar varım. Sadece benim değil tüm Galatasaray camiasının bu işe hayır diyeceğini hiç sanmıyorum. 

REFİK ARKAN 
Selahattin Beyazıt herkesin sevdiği ve saygı duyduğu bir isimdir. Başkan da olabilir, memnun olurum. Bu iş sayın Selahattin Beyazıt'ın taktiridir, niye olmasın. Ben Galatasaray'ın menfaati neredeyse oradayım. 

Schalke'nin gözü Gerets'te 

Belçika'da yayımlanan Het Nieuwsblad gazetesi, Alman Schalke 04 kulübünün Galatasaray'ın hocası Eric Gerets'i transfer etmek istediğini yazdı. Kulüp Menajeri Rudy Assauer'in, Gerets'i çok beğendiği ve şu an antrenörsüz olan takımın başına getirmek için girişimde bulunduğu yazıldı. Haberde Assauer'in, Gerets ile Galatasaray arasındaki sözleşmenin iptal edilmesi umudunu taşıdığı ifade edildi. Tecrübeli hocanın Galatasaray'da futbolculara maaş ödenmemesinden çok rahatsız olduğu da vurgulandı. 


</TEXT>
</DOC>
