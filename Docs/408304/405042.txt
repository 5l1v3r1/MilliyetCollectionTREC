<DOC>
<DOCNO> 405042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/soneko44.html </URL>
<DATE> 2005/12/20/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Gebze'de teknopark açıldı... 
</HEADLINE>
<TEXT>

     Sanayi ve Ticaret Bakanı Ali Coşkun, ''Ürün ve teknoloji konusunda daha yetkin olmak, teknoloji satan ülke konumuna gelmek artık ülkemizin en önemli hedeflerinden biridir'' dedi. 
     Bakan Coşkun, Gebze Organize Sanayi Bölgesi Teknoparkı'nın açılışında yaptığı konuşmada, yeniden yapılanan dünyada, rekabetin çok önemli olduğunu belirtti. Dünyada çılgınca bir rekabetin yaşandığına dikkati çeken Coşkun, bu rekabete ayak uydurabilmenin tek şartının teknoloji öncülüğünde, gelişmiş ve rekabet gücü yüksek ülke olabilmekten geçtiğini söyledi. Bunun özel sektör öncülüğünde, sanayinin, tarımın ve hizmet sektörünün gelişmesi ve bu gelişmeye ışık tutacak, yön verecek teknoloji araştırma faaliyetlerinin gelişmesine bağlı olduğunu anlatan Sanayi ve Ticaret Bakanı Coşkun, şöyle devam etti 
     ''Günümüzde toplumların ekonomik kalkınmasını ve toplumsal refah düzeylerini belirleyen ve şekillendiren en önemli etken, teknolojik gelişme ve bilimsel alandaki ilerlemelerdir. Özellikle küreselleşen dünyamızda artan rekabet, teknolojik bilgiye dayalı eğitimi zorunlu hale getirmektedir. 
     Artık önümüzdeki yıllara, kendi özgür teknolojisini üreten, ürettiği bu teknolojiyi ticarileştirerek uluslararası pazarlarda satabilen toplumlar damgasını vuracaktır. Bir ülkenin dünya rekabetinde üstünlük sağlayabilmesi, küresel süreçlerde söz ve karar sahibi olabilmesi, ancak bilim ve teknoloji alanında gösterdiği başarıyla mümkündür. 
     Ürün ve teknoloji konusunda daha yetkin olmak, teknoloji satan ülke konumuna gelmek artık ülkemizin en önemli hedeflerinden biridir. Ülkemizin bilim ve teknoloji vizyonu yeniden belirlenmiş ve bu vizyona ulaşmak için Ar-Ge desteklerinde önemli bir artış sağlanmıştır.'' 
     
     AR-GE DEVLET POLİTİKASI... 
     Bakan Coşkun, Lizbon Anlaşması çerçevesinde AB ülkelerinin, 2010 yılına kadar Gayri Safi Milli Hasılalarının yüzde 3'ünü Ar-Ge çalışmalarına ayırması gerektiğini söyledi. 
     Türkiye'nin 2002 yılında Ar-Ge'ye yüzde 0.60 pay ayırdığını anlatan Coşkun, hükümet olarak bu payı 2007 yılına kadar yüzde 2'ye, 2010 yılında ise yüzde 3'e çıkarmayı hedeflediklerini belirtti. 
     Büyüyen Gayri Safi Milli Hasıla'da bu oranın tutturulmasının gayret isteyen bir konu olduğunu ifade eden Sanayi ve Ticaret Bakanı, ''Devlet politikası olarak Ar-Ge çalışmalarını benimsemiş durumdayız'' diye konuştu. 
     
     HİSARCIKLIOĞLU'NUN KONUŞMASI 
     Türkiye Odalar ve Borsalar Birliği Başkanı Rifat Hisarcıklıoğlu da, Türk müteşebbisinin, sanayicinin çalışma azmi sayesinde ülkemiz ekonomisinin son 3 yılda bir başarı hikayesine imza attığını söyledi. 
     Hisarcıklıoğlu, Türk sanayisinin 25 yıl önce yüzde 90'ı tarım ürünlerinden oluşan 3 milyar dolarlık ihracatının, bugün 72 milyar dolara çıktığını belirtti. 
     Gelinen noktanın yeterli olmadığını ifade eden Hisarcıklıoğlu, şunları kaydetti 
     ''Zira ihracattan çok daha fazla ithalat yapıyoruz ve dış ticaret açığımız gittikçe büyüyor. Bu durumun ne doğal ne de sürdürülebilir olmadığı açıktır. Bu açığı kapatmazsak, sürekli teknoloji ithal eden ülke olarak kalırsak, teknoloji kolonisi, sömürgesi oluruz. 
     Küresel rekabette ayakta durabilmemiz, ihracatı, ithalattan daha fazla artırmamıza bağlıdır. Her sene daha da büyüyen ve 40 milyar doları geçen açıkla ilerleyemeyiz. İthal girdiye daha az bağımlı ve rekabet gücü daha yüksek bir sanayiye ihtiyacımız var.'' Konuşmaların ardından, Sanayi ve Ticaret Bakanı Ali Coşkun, TOBB Başkanı Hisarcıklıoğlu, Kocaeli Valisi Erdal Ata, Sabancı Holding Yönetim Kurulu Başkanı Güler Sabancı, teknoparkın en büyük ortaklarından Stef Wertheimer, teknoparkın açılışını birlikte yaptılar. 
     
</TEXT>
</DOC>
