<DOC>
<DOCNO> 402403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/ekonomi/eko02.html </URL>
<DATE> 2005/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Zirveler görüldü, destekler aranıyor 
</HEADLINE>
<TEXT>


Telsim ihalesi, haftanın en önemli gündem maddelerinden biri olması beklenirken, endeks ise desteklerini test ederek tutunmaya çalışacak 

Zeynep Candan Aktaş 

İMKB - 100 Endeksi hafta içinde 39,274'ü görerek yeni bir tarihi rekor kırdı. Ancak yoğunlaşan satışlarla cuma günü haftanın en düşüğü olan 37.272'yi test etti. Kapanış 37.496 puandan gerçekleşti. Endekste haftalık değer kaybı yüzde 2.79 oldu. Merkez Bankası haftanın son günü faizlerde 0.25 puanlık indirime gitti ama bu piyasalarda güçlü bir etki yaratmadı. 
Borsada kar satışları devam ederken, en çok işlem gören 27 06 2007 vadeli tahvilde faiz, hafif artışla yüzde 13,99 oldu. Dövizde ise yatay seyir devam etti. Önümüzdeki hafta Telsim ihalesi gündemi meşgul edecek. Salı günü teklif zarfları açılacak, pazarlık aşamasından sonra da açık artırmaya çıkılacak. Bu süreçte borsa da kendi dengelerini kurmaya çalışacak. Ancak gerek yurtdışı borsalarda güçlenmeye başlayan satış baskısı, gerekse içeride oldukça primli görünen hisseler bir süre k r realizasyonlarının etkili olabileceğini gösteriyor. 
Diğer taraftan yaklaşık 2.5 yıldır devam eden çıkış trendinde yorulmaya başlayan senetlerin varlığı senet bazında orta vadeli düzeltmelerin başlama olasılığını artırıyor. Fakat bu düzeltme sürecinde bir taraftan satışlar yapılırken, diğer taraftan da yeni, orta ve uzun vadeli pozisyonlar açılacak. Halen borsadaki çıkışa ayak uyduramamış, mali yönden güçlü birçok senet var. 
İMKB - 100 Endeksi'ndeki bu çıkışın gerçekleşmesinde etkili olan oldukça sınırlı sayıdaki hisseden, geniş bir yelpazeye geçiş süreci yaşanabilecek. Bu sürecin yatırımcılar için en zor tarafı ise endeksin ters yönünde hareket edebilecek senetlerde pozisyonlarını taşıyabilmek, endekse rağmen pozisyonda kalabilmektir. 
Önümüzdeki hafta endeksin destekleri 37.200 ve 36.800 iken dirençler 38.200 ve 38.800 seviyesinde bulunuyor. 
Bol kazançlı haftalar dileğiyle. 


</TEXT>
</DOC>
