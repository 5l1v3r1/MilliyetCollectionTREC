<DOC>
<DOCNO> 400526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/sontur25.html </URL>
<DATE> 2005/12/04/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Adana'da olaylı yıkım... 
</HEADLINE>
<TEXT>

     Adana'da büyükşehir belediyesi tarafından ''kaçak'' oldukları gerekçesiyle yıkılmak istenen otobüs yazıhanelerinin işletmecileri, görevlilere engel olmak isteyince arbede yaşandı. 
     Olaylar sırasında 2 vinç operatörü ile 2 yazıhane işletmecisi yaralandı, 2 kadın bayıldı, 2 kişi gözaltına alındı. 
     Kent merkezinden geçen D-400 karayolu, Turhan Cemal Beriker Bulvarı, Atilla Altıkat Köprüsü yanındaki otobüs yazıhanelerini yıkmak için araçlarla gelen Büyükşehir Belediyesi Zabıta Müdürü Zafer Arslan ve yıkım ekipleri, yazıhane işletmecilerinin engeliyle karşılaştı. 
     İşletmecilerin, vinçlerin üzerine çıkarak yıkımı engellemeye çalışmaları ve görevlilerle tartışmaları üzerine olaya Emniyet Müdürülüğü'nün çevik kuvvet polisleri müdahale etti. Buna rağmen direnen grup tarafından araçlara taş atılması sonucu vinç operatörleri Ahmet Çay ve Niyazi Felemez hafif şekilde yaralandı. İki de yazıhane işletmecisinin yaralandığı olaylar sırasında bayılan 2 kadın, 112 acil servis ambulansıyla hastaneye kaldırıldı. 
     Büyükşehir Belediyesi Zabıta Müdürü Zafer Arslan, kendilerine verilen görevi yerine getirmeye çalıştıklarını belirterek, protestocuları yatıştırmaya çalıştı. 
     Yazıhane işletmecileri ise Seyhan Belediyesi'nden 8 ay önce ruhsat aldıklarını belirterek, ''Büyükşehir Belediyesi ile Seyhan Belediyesi arasıda yaşanan sorunların faturası bize kesilmeye çalışılıyor'' diye tepki gösterdiler. 
     İşletmeciler, yüzlerce kişinin ekmeğiyle oynandığını belirterek, ''Yapılan yıkım yasal değildir. Hepimizin ruhsatları var. Bu sorunu Başbakana kadar götüreceğiz'' dediler. 
     Olayların yatıştırılmasının ardından 1 lokanta, 1 büfe ile 8 yazıhanenin tamamı yıkıldı. 
     
</TEXT>
</DOC>
