<DOC>
<DOCNO> 400621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sondun05.html </URL>
<DATE> 2005/12/05/ </DATE>
<TIME> 08.05 </TIME>
<AUTHOR>  </AUTHOR>
<HEADLINE>
Senatör McCain Bağımsız Kürt devletini Türkiye kabul etmez 
</HEADLINE>
<TEXT>

     ABD'de iktidardaki Cumhuriyetçi Parti'nin Kongre'deki en önemli isimlerinden senatör John McCain, Türkiye'nin, kuzey Irak'ta bağımsız bir Kürt devletini hiçbir zaman kabul etmeyeceğini söyledi. 
     McCain, Amerikan NBC televizyonunda katıldığı söyleşide, Irak'ın üç parçaya bölünmesinin, bütün bölgeyi kaosa sürükleyeceğini söyledi. 
     Senatör McCain, ''Irak'ın üçe bölündüğünü düşünün. Şiiler ve Sünniler, Bağdat'ta bir arada yaşıyor. Birbirlerinden coğrafi olarak ayrılmamış durumdalar. Kürtlerin bağımsız bir devlet olmasını da Türkler hiçbir zaman kabul etmeyecek. Irak'ın üç parçaya bölünmesi, ancak kaosun formülü olabilir'' dedi. 
     ABD'de son başkanlık seçiminde muhalefetteki Demokrat Parti'nin adayı senatör John Kerry de, Başkan George W. Bush'tan, Irak'ta 15 Aralık seçimlerinin ardından Türkiye'nin de davet edileceği bölgesel bir Irak zirvesi toplamasını istedi. 
     Kerry, CBS televizyonundaki söyleşisinde, ''Irak'ta gelecek günlerde Sünniler, Şiiler ve Kürtler bir araya getirilebilirse, seçimlerin ardından bölge ülkeleri, Türkiye ve Rusya, zirvede toplanmalı ve siyasi anlaşma pekiştirilmeli. Bunu yaparsanız, direnişçilerin elinden silahlarını alırsınız'' dedi. 
     
</TEXT>
</DOC>
