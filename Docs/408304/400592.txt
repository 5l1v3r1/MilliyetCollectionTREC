<DOC>
<DOCNO> 400592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/yasam/axyas02.html </URL>
<DATE> 2005/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ceza var uygulama yok 
</HEADLINE>
<TEXT>


Kanunla belirlenmiş kapalı alanlarda sigara içmek 1996'da yasaklandı. Dokuz yılda kesilen ceza sayısı dokuz bile değil 

Şükran Pakkan 

İstanbul Büyükşehir Belediyesi'nin restoran gibi kapalı mek nlarda sigara içilen ve içilmeyen bölümlerin ayrılması için çalışmalar yapmasına rağmen yasak olan yerde sigara içenlere verilen cezaların caydırıcı olmadığı dikkat çekiyor. 
Tütün Mamullerinin Zararlarının Önlenmesine Dair Kanun, 7 Kasım 1996'da yürürlüğe girdi. Kanunla sağlık, eğitim - öğretim ve kültür hizmeti veren yerlerle kapalı spor salonlarında, toplu taşımacılık yapılan her türlü nakil vasıtası ve bekleme salonlarında, kamu hizmeti yapan kurum ve kuruluşlardan beş veya beşten fazla kişinin görev yaptığı kapalı mek nlarda tütün ve tütün mamullerinin içilmesini yasaklandı. 
Uyarıya rağmen yasağa uymamakta direnenler hakkında, zabıta ve o yerin en büyük mülki amiri tarafından para cezası uygulanıyor. Para cezası, mahallin en büyük mal memurluğunca tahsil ediliyor. Ceza, yasa ilk yürürlüğe girdiği dönemlerde 10 milyon lirayken, şimdi 593 YTL'ye yükseltildi. 

Memurlar İçiyoruz 
Milliyet'in araştırma yaptığı birçok ilde yasanın uygulanmadığı ortaya çıktı. 
Birçok defterdarlık ve vergi dairesi, cezanın nasıl tahsil edildiği konusunda yasal prosedüre ilişkin bilgi dahi veremezken, bir ilin vergi dairesinde çalışan memurlar da çalışırken sigara içtiklerini, ceza uygulamasının unutulduğunu söyledi. 
İstanbul Deftardarlığı'nın verdiği bilgiye göre, Bilgi Bankası'nda cezalarla ilgili bir veri bulunmuyor. Yetkililer, geçen yıl Maliye Bakanlığı'nın talebi üzerine yapılan incelemede de sigara içme cezasıyla ilgili bir bilgiye rastlamadıklarını belirtti. 
Mersin, Kırıkkale, Van, Erzurum, Elazığ, Şanlıurfa, Hakk ri, Trabzon, Yozgat defterdarlıkları veya vergi daireleri de illerinde sigara cezası kesilmediğini bildirdi. 

TEK TÜK CEZALAR 

İzmir Deftarlığı yetkilileri vergi dairelerinden aldıkları bilgilere göre, sadece bir cezaya rastlandığını ancak bu cezanın daha sonra mahkeme kararıyla iptal edildiğini söyledi. Yetkililer, ceza anında tahsilatı yapılmış cezalar olabileceğini, İzmir'de iki kişiye ceza kesildiğinin bilindiğini belirtti. Bursa Vergi Dairesi kayıtlarında da 1999 - 2001 arasında sadece iki kez kapalı alanda sigara içme cezası verildi. Bu cezaların ilki otogarda sigara içmekte ısrar eden bir vatandaşa kesildi. Muğla'da da son beş yıl içinde görev yapan vergi dairesi yöneticileri, otogarda sigara içen iki kişiye bu cezanın uygulandığını söyledi. Sinop Vergi Dairesi yetkilileri de üç yıl önce Eskişehir'de otogarda sigara içen bir vatandaşın cezasını ev adresi kaydının Sinop'ta olması nedeniyle bu kentte ödediğini belirtti. 

'Sigara üreticileri tehdit etti' 

Sigarayla Savaşanlar Vakfı SSV Başkanı Ubeyd Korbey, sigarayla 12 yıllık mücadelesi sırasında, bazı sigara üreticileri tarafından ölümle tehdit edildiğini ve rüşvet teklifi aldığını iddia etti. 
Korbey, 1992'de hazırlanan sigarayla mücadeleye ilişkin yasa teklifinin çıkarılması için dört yıl mücadele verdiğini ancak 1996'da yasalaşan 4207 Sayılı Tütün Mamullerinin Zararlarının Önlenmesine Dair Kanun'un çıkarılmaması için birçok girişimde bulunulduğunu söyledi. 
Teklifin görüşüldüğü dönemin TBMM Adalet Komisyonu Başkanı'nın sigara içerek kendilerini karşıladığını anlatan Korbey, "Teklif, bir dönem komisyonda bile görüşülemedi. Başkan, 'Sigaranın yararlı olduğuna dair duyumlar aldığını' söylüyordu" diye konuştu. 


</TEXT>
</DOC>
