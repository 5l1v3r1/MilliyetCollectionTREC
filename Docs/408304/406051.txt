<DOC>
<DOCNO> 406051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sonspo13.html </URL>
<DATE> 2005/12/23/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Alman Bild gazetesi Türkler Daum'u vermiyor... 
</HEADLINE>
<TEXT>

     Fenerbahçe Başkan Yardımcısı Mahmut Uslu, teknik direktör Christoph Daum’u kimseye vermek niyetinde olmadıklarını söyledi. 
     Uslu, "Türkler Daum’u vermiyor" başlığıyla bir haber yayınlayan Alman Bild gazetesine yaptığı açıklamada, "Biz normalde resmi bir başvuru yoksa gazetecilere açıklama yapmayız. Ancak kesin olan, Daum’un bizimle 2007 yılına kadar sözleşmesi olduğudur. Daum’dan çok memnunuz ve onu hiç bir para karşılığında vermeyiz. Onunla birlikte yeniden Şampiyon olmak istiyoruz. Para unvanın karşılığı olamaz" diye konuştu. 
     Daum’un kendi takımlarına geleceği şeklinde dün bir açıklama yapan Alman 1. lig Bundesliga takımlarından FC Schalke 04’ün menajeri Rudi Assauer ise, bu konuda gazeteye yaptığı açıklamada, "Bu açıklamaları kayda aldım. Teknik direktör olarak doğru kişiyi bulacağımıza inanıyorum" dedi. 
     Daum da, Assauer hakkında, "Başarılarına büyük saygı duyuyorum. 
     Schalke’nin son yıllarda sağladığı büyük olumlu gelişmeler öncelikle onun sayesinde yaşanmıştır" diye konuştu. 
     FC Schalke 04, görevinden aldığı Ralf Rangnick’in yerine yeni bir teknik direktör arıyor. Huub Stevens, Ottmar Hitzfeld ve Guus Hiddink gibi teknik direktörlerin isimlerinin anılmasına rağmen taraftarların büyük bölümü Daum’u istiyor. 

     
</TEXT>
</DOC>
