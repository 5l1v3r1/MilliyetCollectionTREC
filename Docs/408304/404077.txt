<DOC>
<DOCNO> 404077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sonspo28.html </URL>
<DATE> 2005/12/16/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Erman Toroğlu MHK'nın başına geçmem... 
</HEADLINE>
<TEXT>

     Futbol yorumcuları Erman Toroğlu ile Rıdvan Dilmen, Kayseri'de tanıtım amaçlı düzenlenen futbol söyleşisine katıldı. 
     Toroğlu ve Dilmen, Lig TV'nin Kayserililere özel düzenlediği yüzde 50 indirimli kampanyanın tanıtımının yapıldığı Fener Ticaret'e gelişlerinde, futbolseverlerin ilgisiyle karşılaştı. 
     Taraftarlarla hatıra fotoğrafı çektiren Toroğlu ve Dilmen'e, Anadolu takımlarına her zaman destek olacaklarını belirterek, hediye edilen Kayserispor kaşkolunu boyunlarına astılar. 
     Söyleşide, Kayserispor ile Kayseri Erciyesspor takımlarının ligde başarılı bir grafik çizdiğinin altını çizen Toroğlu, iki takımda da ileride güç kaybı yaşanacağını düşündüğünü söyledi. 
     Toroğlu, ''Teklif gelirse MHK'nın başına geçer misiniz '' şeklindeki soru karşısında, ''Böyle birşey düşünmüyorum. Hakemlik yaptığım dönemde de düşüncem aynıydı'' dedi. Merkez Hakem Komitesi'nde ve hakemlik camiasında bayağı değişiklik olduğunu savunan Toroğlu, şunları söyledi 
     ''Kabuk değişikliği oldu. Kötü işler yapmadılar. Toparlanma olacaktır. Merkez Hakem Komitesi bence iyi işler yapıyor. Hataları var muhakkak ama, iyi işler yapıyorlar. Biraz sabretmek gerekir. Toparlanırlar ama 3-4 sene geçmesi lazım.'' Rıdvan Dilmen ise, Kayseri takımlarının güzel futbol oynadığını ve Kayseri'ye maça gelmekten her zaman mutlu olduğunu kaydetti. 
     Kayseri'deki taraftarların, diğer kentteki taraftarlara bakıldığında ayrı bir özelliği olduğunu ifade eden Dilmen, ''İki takım arasında oynanan maçta Kayserispor gol atıyor tüm stat seviniyor, ardından Erciyesspor gol atıyor yine tüm stat seviniyor. Ben böyle birşey görmedim. Çok enteresan'' diye konuştu. 
     
</TEXT>
</DOC>
