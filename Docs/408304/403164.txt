<DOC>
<DOCNO> 403164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sontur19.html </URL>
<DATE> 2005/12/13/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Tiyatro sanatçısı Aybars, son yolculuğuna uğurlandı 
</HEADLINE>
<TEXT>

     Devlet Tiyatroları’ndan emekli sanatçı Nihat Aybars 89 , son yolculuğuna uğurlandı. 
     "Amerika’da film çeviren ilk Türk" olarak da anılan Aybars için ilk tören, Atatürk Kültür Merkezi’nde AKM düzenlendi. 
     Törende, saygı duruşunda bulunuldu ve saygı geçişi yapıldı, ardından da din görevlisi tarafından dua edildi. 
     Daha sonra Aybars’ın Türk Bayrağı’na sarılı naaşı, cenaze namazının kılınacağı Teşvikiye Camii’ne götürülmek üzere alkışlar eşliğinde cenaze arabasına konuldu. 
     Törene, Nihat Aybars’ın eşi Özcan, kızları Sema ve Aslı Aybars ile çok sayıda tiyatro sanatçısı, sevenleri ve arkadaşları katıldı. 
     
     SANAT DOLU BİR YAŞAM... 
     İstanbul’da 1916 yılında dünyaya gelen Nihat Aybars, 1943’te Ankara Devlet Konservatuvarı Yüksek Bölümü’nü bitirdi. 
     Öğrencilik yıllarından itibaren Tatbikat Sahnesi’nde rol alan Aybars, 1948 yılında Hollywood’a giderek film teknikleri öğrenimi gördü. Sanatçı, daha sonra da bir bölümü Hollywood’da, bir bölümü ise Türkiye’de geçen "Hollywood Rüyası" isimli filmi çekerek, bu konuda bir ilki gerçekleştirdi. 
     Devlet Tiyatroları’nda 1949 yılından itibaren sanatçı ve rejisör olarak çalışan Aybars, görev yaptığı yıllar boyunca "Kibarlık Budalası", "Miras", "Gelin", "Kıl Payı", "Cadı Kazanı" ve "Vanya Dayı" gibi oyunlarda rol aldı. Aybars, ayrıca "Yanlış Üstüne Yanlış", "Ayrı Masalar" ve "Yatık Emine" gibi oyunları yönetti. 
     Emekliye ayrılarak İstanbul’a yerleşen Nihat Aybars, Kenter Tiyatrosu’nda "Vanya Dayı"yı oynadı, Taksim Sahnesi’nde "Mariana Pinada" ve Oda Tiyatrosu’nda da "Yanlış Üstüne Yanlış" isimli oyunları sahneye koydu. 
     Sanatçı Aybars, Ankara, İstanbul ve İzmir sahnelerinde daha önce oynadığı oyunlardan seçme tek kişilik gösteriler de yaptı. 
     
</TEXT>
</DOC>
