<DOC>
<DOCNO> 406505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/25/son/sontur18.html </URL>
<DATE> 2005/12/25/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Tüp bebek parası için sakladığı kayısılar çalındı, umutlarını erteledi 
</HEADLINE>
<TEXT>

     Elazığ'ın Keban İlçesi'nde Fahrettin Kaya'nın, tüp bebek yöntemiyle çocuk sahibi olmak için değer kazanması amacıyla sakladığı 500 kilogram kayısısı çalındı. 
     Alınan bilgiye göre, ilçeye bağlı Çalık Köyü Sülemanlı Mezrası'nda kayısı üreticiliği yapan ve aynı zamanda bir firmada temizlik görevlisi olarak çalışan Fahrettin Kaya, 12 yıllık evliliği süresince çocuğu olmayınca, tüp bebek yöntemiyle çocuk sahibi olmaya karar verdi. 
     Kaya, kendisi ve karısının çocuk özlemi içerisinde olduklarını belirterek, tüp bebek yöntemiyle çocuk sahibi olmayı düşündüklerini söyledi. 
     Tüp bebek yöntemiyle çocuk sahibi olmak için geçen yıl ve bu yıl elde ettiği kayısıları değer kazanması amacıyla sakladığını, bu kayısıları daha sonra satmayı düşündüğünü belirten Kaya, şöyle dedi 
     ''Ben ve eşim çocuk özlemi içindeyiz. Biriktirdiğim kayısıları satarak, tüp bebek yöntemiyle çocuk sahibi olacaktık. Ama bin YTL tutarındaki kayısılarım çalınınca, çocuk hayallerimizi erteledik. İki yıl daha kayısı biriktirip, satarak tedavi için beklemek zorunda kalacağım.'' Kaya, tüp bebek yönteminin yaklaşık 7 bin YTL'ye mal olduğunu, biriktirdiği kayısıların satışından elde edeceği paraya ek olarak, borç da alarak tedavi olmayı düşündüklerini sözlerine ekledi. 
     
</TEXT>
</DOC>
