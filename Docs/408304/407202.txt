<DOC>
<DOCNO> 407202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/siyaset/siy03.html </URL>
<DATE> 2005/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC üniversitelerine UNESCO'dan üyelik 
</HEADLINE>
<TEXT>


Tüzük değişikliği yapılarak Doğu Akdeniz ve Yakın Doğu üniversitelerinin birliğe alınması, referandumda verilen 'evet' oyunun meyvesi olarak değerlendirildi 

SEFA KARAHASAN Lefkoşa 


KKTC'deki Doğu Akdeniz DAÜ ve Yakın Doğu YDÜ üniversiteleri, UNESCO'nun Uluslararası Üniversiteler Birliği'nin IAU tüzüğünde yapılan değişiklik sonucu birliğe üye oldu. 
BM Genel Sekreteri Kofi Annan'ın girişimleri sonucu, KKTC'deki üniversitelerin de UNESCO'nun Uluslararası Üniversiteler Birliği'ne kabul edilmesi için çalışma başlatıldı. Ancak, IAU'nun tüzüğünde bulunan "tanınmayan ülkeler üye olamaz" maddesi sorun oldu. Kıbrıs'ta yapılan referandumda Türklerin "evet" oyu kullanmasını göz önüne alan Birlik, "tanınmayan ülkeler üye olamaz" maddesini "tanınmayan ülkeler de üye olabilir" şeklinde değiştirince, DAÜ ve YDÜ'nün IAU'ye üyelikleri gerçekleşti. Bu gelişme, Nisan 2004'te yapılan referandumda, KKTC halkının Annan Planı'na "evet" demesinin bir meyvesi olarak değerlendirildi. 

Bir ilk daha 
DAÜ Rektörü Prof. Dr. Halil Güven de 64 kişilik "Avrupa Üniversiteler Birliği Uzman Denetleme Kurulu" üyeliğine seçildi. Rumların kabul edilmediği birliğe KKTC'li bir öğretim görevlisinin seçilmesi, Kuzey Kıbrıs'taki izolasyonların yavaş yavaş kaldırılacağının işareti olarak yorumlandı. Birlik, uzman denetleyicilerini "davet" usulü seçiyor. Bugüne kadar hiçbir Rum hoca davet almadı. 


</TEXT>
</DOC>
