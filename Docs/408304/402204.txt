<DOC>
<DOCNO> 402204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/ekonomi/eko05.html </URL>
<DATE> 2005/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Prim borcu olan işveren açıklanacak 
</HEADLINE>
<TEXT>


SSK, Bağ - Kur ve Emekli Sandığı'nı tek çatı altında toplayan Sosyal Güvenlik Kurumu Tasarısı'na göre prim borcunu altı ay ödemeyen işverenler kamuoyuna açıklanacak 

ANKARA Milliyet 

IMF'nin birinci ve ikinci gözden geçirmeyi tamamlamak için koşul gösterdiği Sosyal Güvenlik Kurumu Yasa Tasarısı, TBMM'ye sunuldu. Tasarıyla, SSK, Bağ - Kur ve Emekli Sandığı ayrımı tarihe karışıyor. 
Bunun yerine Sosyal Sigortalar, Genel Sağlık Sigortası, Primsiz Ödemeler ve Hizmet Sunumu genel müdürlüklerinden oluşan 'Sosyal Güvenlik Kurumu' kurulacak. 
Tasarıyla getirilen düzenlemeler şöyle 
ÜÇ ORGAN Kurum Sosyal Güvenlik Yüksek Danışma Kurulu, Yönetim Kurulu ve Başkanlık olmak üzere üç organdan oluşacak. Kamu, sendika ve meslek örgütü temsilcilerinden oluşacak danışma kurulu, yılda bir kez toplanacak. Yönetim kurulunda da kamu temsilcileri ile işçi, işveren, memur sendikaları ile esnaf ve emekli temsilcilerinden oluşan 11 üye yer alacak. Emekli Sandığı'nca yapılan tazminat ve yardım işlemleriyle bu kapsamda bulunan er, erbaş ve sivil görevlilere yönelik aylık ve diğer ödemeleri, Primsiz Ödemeler Genel Müdürlüğü yapacak. 
PRİM ÖDEMEYENE TEŞHİR Yönetim kurulunun belirlediği asgari borç tutarını 6 ay ödemeyen işverenler her yıl kamuoyuna teşhir edilecek. 
FİNANSAL YATIRIM Aktüerya ve Fon Yönetimi Daire Başkanlığı, kurumun nakit ve benzeri varlıklarını finansal araçlar aracılığıyla değerlendirecek. Prim, para cezaları, katılım payları ve devlet katkısının yanı sıra, taşınır ve taşınmaz mallardan gelen kaynak, kurumun gelirini oluşturacak. Kurum, görevlendirildiği hizmetlerin gereği ve bağışlar dışında taşınmaz edinemeyecek. 
FONLAR ARASI KAYNAK YOK Kısa ve uzun vadeli sigorta fonları, genel sağlık sigortası fonları ile primsiz ödemelere ilişkin fonlar hiçbir şekilde birleştiremeyecek ya da birbirlerine kaynak aktaramayacak. 
KADRO ARTIRILDI Çalışma Bakanlığı'nca gönderilen taslakta toplam 29 bin 342 kişilik kadro oluşturulması öngörülürken, Başbakanlık'ta kadro 3 bin 450 kişi artırıldı. Merkez ve taşra teşkilatı için toplam 29 bin 892 kadro verilecek. 
OTEL VE İŞTİRAKLER SATILIYOR Kurumun hizmet gereği ihtiyaç duymadığı taşınmazlar, rayiç bedeli üzerinden Maliye Bakanlığı'na devredilecek. Bu taşınmazların bedeli, Hazine'den karşılanmak üzere 1 yıl içerisinde kuruma ödenecek. Oteller ve iştirakler ise, satılmak üzere 3 ay içerisinde Özelleştirme İdaresi'ne devredilecek. 


</TEXT>
</DOC>
