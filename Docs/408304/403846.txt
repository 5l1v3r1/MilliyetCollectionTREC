<DOC>
<DOCNO> 403846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/ekonomi/eko03.html </URL>
<DATE> 2005/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya finans devi Merrill Lynch, Türkiye'ye geliyor 
</HEADLINE>
<TEXT>


Merrill Lynch Avrupa Küresel Piyasaları Başkanı Osman Semerci, Türkiye'de yatırım bankası kurmaya karar verdiklerini söyledi 

EKONOMİ SERVİSİ 

Dünyanın en büyük yatırım bankalarından Merrill Lynch, Türkiye'de yatırım bankası kurmaya karar verdi. Dünyada 36 ülkede ofisi bulunan Merrill Lynch'in Avrupa'da sadece İngiltere, Almanya, İtalya, İspanya ve İsviçre gibi gelişmiş ülkelerde yatırım bankası iştirakleri bulunuyor. 
Dolayısıyla bu karar Merrill Lynch'in Türkiye'nin uzun dönem potansiyeline olan inancının bir göstergesi olarak değerlendiriliyor. Merrill Lynch'in Avrupa Küresel Piyasaları Başkanı Osman Semerci, bu konuda bir süredir çalıştıklarını ve geçtiğimiz günlerde kesin karar aldıklarını açıkladı. 

Ciddi aşama yaptı 
Semerci, "Türkiye, son birkaç yıldır uygulamaya konulan reformlarla birlikte ciddi bir aşama kaydetti. Avrupa Birliği AB müzakere sürecinde Türkiye'nin ekonomik, siyasi ve sosyal değişimini tamamlayacağına inanıyoruz ve bu değişimin bir parçası olmak istiyoruz" dedi. 
Merrill Lynch dünyanın önde gelen danışmanlık, sermaye piyasası ve sermaye yönetimi hizmetleri veren yatırım bankalarından biri. Merrill Lynch'in müşteri varlıkları toplamı 1.7 trilyon dolar düzeyinde. Merrill Lynch'in iştiraklerinden olan Merrill Lynch Bank USA'in mevduat toplamı ise 80 milyar dolar. 
Hisse senedi ve türevlerinde dünya çapında önde gelen kuruluşlardan biri olan Merrill Lynch, tüm dünyada şirketlere, hükümetlere ve bireylere stratejik ve finansal danışmanlık hizmeti sunuyor. 
Şirketin varlık yönetimi bölümü Merrill Lynch Investment Managers ise dünya çapında 524 milyar dolarlık bir müşteri portföyü yönetiyor. 


</TEXT>
</DOC>
