<DOC>
<DOCNO> 404915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/spor/spo05.html </URL>
<DATE> 2005/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Afrika sancısı 
</HEADLINE>
<TEXT>


Süper Lig'de 12 kulüpten 19 lejyoner, 20 Ocak-10 Şubat tarihlerindeki Afrika Kupası'na katılacak, ikinci yarının başında takımlarından uzak kalacak 

İLHAN GÜLER 


Afrika Kupası, ilk yarının bitmesiyle birlikte şimdiden kulüplerin korkulu rüyası haline dönüştü. 
20 Ocak-10 Şubat tarihleri arasında Mısır'da düzenlenecek kupada, başta dört büyükler olmak üzere, Süper Lig'deki 12 takımın oyuncusu ter dökecek. Bu nedenle toplam 19 futbolcu hazırlık döneminde ve ikinci devrenin başında takımlarından uzak kalacak. Bu arada kulüpler lejyonerlerinin mücadele ettiği milli takımların bir üst tura çıkmaması için de "dua" edecek. 
Fenerbahçe'nin Ganalı yıldızı Appiah, Afrika Kupası nedeniyle ligde ve kupada en az ikişer maçta görev alamayacak. Kamerun formasını giyen Galatasaraylı Song ile Saidou da Mısır'ın yolunu tutacak. Beşiktaş ise Mısırlı Ahmed Hassan ile Gineli Youla'dan yoksun şekilde ikinci yarıya başlayacak. Trabzonspor'un Gineli yıldızı İbrahima Yattara da ligdeki ilk iki maçta takımdaki yerini alamayacak. 

Erteleme isteği 

Kulüpler Birliği Vakfı, özellikle Afrika Kupası maçları nedeniyle devre arası tatilinin minimum bir hafta uzatılması için Futbol Federasyonu'na başvuracak. Dünya Kupası finallerine gidilememesi nedeniyle takvimin rahatlamasını da gözönüne alan kulüpler, bu talebin federasyon tarafından kabul göreceğini düşünüyor. Yetkililer ise "Bunu uygulamak zor. Dünya Kupası nedeniyle liglerin 15 Mayıs'ta bitmesi taahhüt edildi. Ligde kupada oynayacak futbolcular da var" dediler. 

MISIR YOLCULARI 
FENERBAHÇE 
Appiah Gana 
GALATASARAY 
Song, Saidou Kamerun 
BEŞİKTAŞ 
Ahmed Hassan Mısır , 
Youla Y.Gine 
TRABZONSPOR 
Yattara Y.Gine 
KONYASPOR 
El Saka Mısır , Ahmed Belal Kamerun , Anilet Kamerun 
ERCİYESSPOR 
Khalled Fadhel, Bouazizi Tunus 
SAMSUNSPOR 
Ayari, Kais Tunus 
DENİZLİSPOR 
Suleymanou Hamidou Kamerun 
SİVASSPOR 
Kalla Kamerun 
RİZESPOR 
El Tabei Abdülhamit Mısır 
GENÇLERBİRLİĞİ 
Isaac Nijerya 
GAZİANTEPSPOR 
Tarık El Taib Libya , 
Abdelilah Fas 
Milli takıma çağrılıp, çağrılmadığı hafta içinde belli olacak. 


</TEXT>
</DOC>
