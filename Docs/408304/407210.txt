<DOC>
<DOCNO> 407210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/spor/axspo01.html </URL>
<DATE> 2005/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sır perdesi kalktı 
</HEADLINE>
<TEXT>


Üç ay sahalardan uzak kalmasına neden olan sakatlığına çare bulmak için Almanya'ya giden Beşiktaşlı Gökhan Zan'ın adalesinde yırtık belirlendi. Genç futbolcu, "Teşhis zamanında konsaydı 2 hafta tedaviyle oynardım" dedi 

CENGİZ MALGIR 


Beşiktaş'ta sol arka adalesindeki bir türlü teşhis konulamayan sakatlığı yüzünden tam üç aydır sahalardan uzak kalan Gökhan Zan'a Almanya'da yırtık teşhisi kondu. Bayern Münih Kulübü Doktoru Wolfhart tarafından bir dizi kontrolden geçirilen Gökhan'ın tedavisinin burada yapılacağı ve Antalya'daki kampa gecikmeli katılacağı bildirildi. 
Üç ay boyunca adalesindeki yırtığa rağmen kondisyon çalışmaları yaptırılan siyah - beyazlı futbolcu, "Türkiye'de 5 kez MR çektirdim ama teşhis konulamadı. Arka adalemde yırtık var. Bu süreçte sürekli kondisyon yüklemesi yapmam istendi. Buna karşın ağrılarım devam etti. Almanya'daki kontrollerde ise yırtık olduğu ortaya çıktı. Eğer yırtık teşhisi zamanında konulsaydı iki haftalık tedavi sonrası sahalara dönebilirdim. Fakat teşhis geç konulunca üç ay kaybettim" diye konuştu. 

Tigana'ya mesaj 
Almanya'da iki hafta süreyle tedavi görecek olan Gökhan Zan kendisini Ankaraspor'a vermeyen Teknik Direktör Tigana'nın, "Görmeden göndermem" sözlerine ise "Yeteneğim ortada" yanıtını verdi. Genç futbolcu, "Beşiktaş'tan ayrılmak gibi bir düşüncem asla olmadı. Tigana beni denedikten sonra rapor verecekmiş. Ben denenecek bir oyuncu değilim" ifadesini kullandı. 

Kartal'da artçı deprem 

Beşiktaş Divan Kurulu'nun son yapılan toplantısında, kulübün borcunu 78 milyon dolar olarak açıkladığı için eleştirilen Denetleme Kurulu Başkanı Uğur Büyükbalkan dün görevinden istifa etti. Büyükbalkan, başkanlık ve üyelikten ayrılma dilekçesini verdi. Uğur Büyükbalkan'ın ayrılmasında, borcun 40 milyon dolar olduğunu savunan yönetim ile arasındaki gerginliğin rol oynadığı belirtildi. Ancak Denetleme Kurulu Başkanı, istifasıyla ilgili yorum getirmeyeceğini söyledi. Büyükbalkan, aynı zamanda Beşiktaş Belediye Başkanı İsmail Ünal'ın yardımcılığını da yapıyor. Ünal da, Fulya projesi nedeniyle Beşiktaş Başkanı Yıldırım Demirören ile ters düşmüştü. 

Kartal'dan Caner atağı 

Beşiktaş, Vestel Manisa'da top koşturan 17 yaşındaki sol kanat oyuncusu Caner Erkin'e kanca attı. Siyah - beyazlı yönetimin, genç yıldız adayı için Vestel Manisa'ya teklif götürdüğü ifade edildi. İdareciler, Caner'e karşılık gözden çıkarılan Adem Dursun ile Ali Güneş'i önerirken, Vestel Manisa, bu oyuncuların yanı sıra Youla'yı da istedi. Kulüpler arasındaki görüşmelerin devam ettiği vurgulandı. 
Bu arada kadro dışı bırakılan futbolculardan Tayfun Korkut, sözleşmesini tek taraflı fesh etti. Beşiktaş Futbol Yatırımları A.Ş.'den yapılan açıklamada, "Futbolcumuz Tayfun Korkut, sözleşmesini tek taraflı feshettiğini bildirmiştir. Şirketimiz, Futbol Federasyonu'nun vereceği karar doğrultusunda hareket edecektir" denildi. 


</TEXT>
</DOC>
