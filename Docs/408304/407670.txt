<DOC>
<DOCNO> 407670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sonsiy32.html </URL>
<DATE> 2005/12/29/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
MGK toplantısında neler konuşuldu 
</HEADLINE>
<TEXT>

     Milli Güvenlik Kurulu toplantısında Irak, terörle mücadele ve iç göç konularının değerlendirildiği bildirildi. 
     MGK’nın Cumhurbaşkanı Ahmet Necdet Sezer başkanlığında yaptığı toplantıdan sonra MGK Genel Sekreterliği’nden yapılan açıklamada, MGK’nın bugün olağan toplantısını yaptığı belirtildi. 
     Toplantıda, Irak’ta 15 Ekim 2005 tarihinde yapılan Anayasa referandumu ve 15 Aralık 2005 tarihinde yapılan genel seçimlerin sonuçlarının değerlendirildiği ifade edilen açıklamada, genel seçimlere sünni kesimin de katılmış olmasının önemine değinildiği kaydedildi. 
     Toplantıda siyasi sürecin Irak halkının tüm katmanlarının temsilcilerinin katkılarıyla sürdürülmesinin yararının vurgulandığı ifade edilen açıklamada, Kerkük gibi hassas konuların tüm Iraklıların üzerinde anlaşmaya varacağı bir çözüme kavuşturulmasının gerektiğinin belirtildiği dile getirildi. 
     Açıklamada, "Komşumuz Irak’ın toprak bütünlüğü ve siyasi birliğinin korunmasının önemi teyit edilerek barış ve istikrarın tesisine ve ülkenin yeniden imarına verdiğimiz desteğin süreceği ifade edilmiştir" denildi. Açıklamada şöyle devam edildi 
     "Devletimizin üniter yapısı ve Anayasa ile belirlenmiş niteliklerinin muhafaza edilmesi, milli hedeflerimize yönelik bölücü ve terörist tehdidin ortadan kaldırılması için uygulanması gereken önlemlerin kapsamlı bir değerlendirmesi yapılmış bu tehdide karşı mücadelenin topyekun bir anlayışla sürdürülebilmesi amacıyla devletin tüm kurum ve kuruluşları arasında etkin bir işbirliği ve eşgüdümün sağlanmasının önemi vurgulanmıştır. 
     Kurulun Nisan 2005 toplantısında da ele almış olduğu iç göçün yol açtığı ekonomik, sosyo-kültürel ve kamu düzenine ilişkin sorunların çözümüne yönelik önlemler gözden geçirilmiştir." 
     
</TEXT>
</DOC>
