<DOC>
<DOCNO> 407432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sontur40.html </URL>
<DATE> 2005/12/28/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Soyguncular hastane bastı, doktoru dövdü, bıçakla hasta kovaladı 
</HEADLINE>
<TEXT>

     Kocaeli'nin Gebze İlçesi'ndeki Fatih Devlet Hastanesi'ne giren 5 kişi, yaşlı bir kişiyi bıçakla tehdit ederek, cüzdanını gasp etti. Kendisini engellemek isteyen bir doktoru da darp eden grup, başhekim yardımcısı ile bir hasta yakınını bahçede bıçakla kovaladıktan sonra olay yerinden kaçtı. 
     AA muhabirinin edindiği bilgiye göre, Fatih Devlet Hastanesi'ne gelen kimlikleri belirlenemeyen 5 kişi, yaşlı bir kişiyi bıçakla tehdit ederek cüzdanını gasp etti. 
     Kendilerine engel olmak isteyen Dr. Hikmet Güven'i de darp eden saldırganlar, Başhekim Yardımcısı Vahap Turfanda ile bir hasta yakınını da hastane bahçesinde bıçakla bir süre kovaladıktan sonra olay yerinden kaçtılar. 
     Darp edilen Dr. Güven, hastanede tedavi edildi. 
     Polis, zanlıların kimliklerini belirlemek için soruşturmayı sürdürüyor. 
     
     BAŞHEKİM VEKİLİ ÖZKAN 

     Hastane Başhekim Vekili Atakan Özkan, AA muhabirine yaptığı açıklamada, 25-30 yaşlarında 5 kişilik gruptan 4'nün polikliniklerin önünde yaşlı bir kişinin cüzdanını bıçak tehdidiyle gasp ettiğini, 1 kişinin de poliklinik önünü kapattığını öğrendiğini söyledi. 
     Bu sırada kendilerini uyaran Dr. Hikmet Güven'in de saldırganlarca darp edildiğini belirten Özkan, saldırganların daha sonra Başhekim Yardımcısı Vahap Turfanda ile bir hasta yakınını bıçakla kovalayıp kaçtıklarını bildirdi. 
     Hastaneye günde ortalama 2 bin kişinin geldiğini ifade eden Özkan, güvenliğin yetersiz olduğunu, ancak önümüzdeki ay içinde detaylı önlemler alınacağını kaydetti. 
     
</TEXT>
</DOC>
