<DOC>
<DOCNO> 405662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/soneko15.html </URL>
<DATE> 2005/12/22/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Koç'un Edwards mağazası Rusya'da açıldı... 
</HEADLINE>
<TEXT>

     Koç Holding Şeref Başkanı Rahmi M. Koç'un Edwards mağazası, yurtdışındaki ilk mağazasını Rahmi Koç-Hasan Arat ortaklığı ile Moskova'da açtı. 
     Rusya'da kurulan şirket aracılığıyla gerçekleştirilen yatırım, Marina Rosha Ramstore Alışveriş Merkezi içinde törenle hizmete girdi. 
     Rahmi Koç, törende yaptığı konuşmada, erkek giyiminde İngiliz stilini ve İngiliz tarzı mağazaların havasını getirmeyi amaçlayarak ilk Edwards mağazasını 1994 yılında İstanbul Rumelihisarı'nda, ikincisini Kalamış Setur Marina'da açtığını anımsattı. 
     Moskova'ya her zaman Ramstore'ların açılışı için geldiğine işaret eden Koç, şunları söyledi 
     ''Moskova'da Edwards açma fikri yakın dostum Hasan Arat'tan geldi. Buranın imkanlarını öyle bir heyecanla anlattı ki beni ikna etti ve çok iyi iş yapacağımızdan emin olduğunu söyledi. Bir fizibilite yaptık, olumlu çıktı. Kolları sıvadık ve işte bu mağazayı açtık. İşe başlayalı bir hafta olmasına rağmen satışlarımız planladığımız şekilde gidiyor.'' Arat Tekstil Sanayi ve Ticaret A.Ş. Yönetim Kurulu Başkanı Hasan Arat da, ilk defa uluslararası olma heyecanı yaşadıklarını belirtti. 
     Hasan Arat, dünyanın ünlü markalarını Moskovalılarla buluşturacaklarını kaydetti. 
     Edwards Genel Müdürü Maxine İmer ise, ürünleriyle Rus modasına farklılık getireceklerini ifade etti. 
     Edwards Moskova mağazasında, erkek-kadın giyim ve aksesuar üzerine dünyaca ünlü markaların yanı sıra Türkiye'nin tanınmış moda evlerinden Artisan'da özel hazırlanan bir koleksiyon satışa sunuluyor. 
     Moskova ve St. Petersburg'da 2006 yılında yeni Edwards mağazaları açılmasının planlandığı bildirildi. 
     
</TEXT>
</DOC>
