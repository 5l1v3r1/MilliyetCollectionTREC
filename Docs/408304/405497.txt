<DOC>
<DOCNO> 405497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sonyas05.html </URL>
<DATE> 2005/12/21/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Çocuklar, Noel Baba'dan en çok kalem istedi 
</HEADLINE>
<TEXT>

     İngiltere’de çocuklar, Noel Baba’dan hediye olarak en çok kalem istiyor. 
     İngiltere postanesi Royal Mail’den Patrick O’Neill, çocukların "siparişlerinin" başında kalemlerin geldiğini belirtti. 
     Artık çocukların hangi hediyeyi istediklerini belirtmek yerine Noel Baba’nın işini kolaylaştırmak için istedikleri hediyelerin nereden alınabileceğini yazdıklarını ifade eden O’Neill, çocukların hediyenin neye benzediğini göstermek için mektuplarına kataloglardan yırttıkları sayfaları da eklediklerini söyledi. 
     "Sipariş" listesinin başında yer alan kalemleri, oyuncak bebekler ve aksesuarları, video oyunları, DVD ve CDler, kitaplar, cep telefonları, giysiler, ayakkabılar ve legolar izliyor. 
     "Daha az maddiyatçı" çocuklar ise Noel Baba’dan, başkalarına yardım etmesini, savaşa ve açlığa son vermesini, kar yağdırmasını, öğretmenlerin artık ödev vermemesini ya da bir ünlüyle tanışmayı istiyor. 
     "Birçok insan çocukların bencil olduğunu düşünür ancak yazdıklarını okuduğunuzda duygulanırsınız" diyen O’Neill, genellikle çocukların başkaları için endişelendiklerini ve Noel Baba’nın işinin çok olduğunu anladıklarını belirtiyor. 
     Noel Baba adına 750 bin mektup alan Royal Mail’e ayrıca 2 bin kadar kullanılmış emzik de gönderilmiş. 
     
</TEXT>
</DOC>
