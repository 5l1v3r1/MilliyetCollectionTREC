<DOC>
<DOCNO> 408290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/son/sontur29.html </URL>
<DATE> 2005/12/31/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Mahkumlar ile üniversite öğrencileri voleybol maçı yaptı 
</HEADLINE>
<TEXT>

     Konya'da düzenlenen voleybol turnuvasında, üniversite öğrencileri ile çoğunluğunu mahkumların oluşturduğu takım mücadele etti. 
     Selçuk Üniversitesi SÜ Alaaddin Keykubat Yerleşkesi 19 Mayıs Spor Salonu'nda düzenlenen voleybol turnuvasında, en büyük ilgiyi, SÜ Beden Eğitimi ve Spor Yüksekokulu BESYO 3. sınıf öğrencileri ile çoğunluğu mahkumlardan oluşan takımın maçı çekti. 
     Çekişmeli geçen 2 ayrı maçı, mahkumlar 2-0 ve 2-1'lik setlerle kazandı. Karşılaşmaların bir bölümünde, Konya Cumhuriyet Başsavcısı Mehmet Fatih Özdemir ve Cezaevi Savcısı Ömer Tuncay İpek de oynadı. 
     BESYO öğrencilerini mağlup eden mahkumlar, izleyicilerden alkış aldı. Maçı seyreden mahkumlar, cezaevi eğlencelerinde kullandıkları darbukayla maç boyunca takımlarına destek verdi. 
     Tribünde her iki takımı destekleyen öğrenciler ile mahkumlar, ilginç görüntüler oluşturdu. 
     
</TEXT>
</DOC>
