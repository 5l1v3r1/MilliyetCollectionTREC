<DOC>
<DOCNO> 407093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sontur09.html </URL>
<DATE> 2005/12/27/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Uludağ yolunda intikam cinayeti 
</HEADLINE>
<TEXT>

     Emre KOŞAK DHA 

      BURSA'da, 26 yaşındaki Ramiz Yılmaz Aslan, bir ay önce internet kafede kardeşiyle kavga eden ve arkadaşlarının aracı olmasıyla barıştığı 27 yaşındaki Coşkun Tosun'u, içki içmek için buluştuğu Uludağ eteklerindeki boş bir kulübede başına kurşun sıkarak öldürdü. Arkadaşının öldürülmesine tanık olan Bilal Çifti, kavga ettiği bir kişinin elindeki tabancasını alıp, rastgele ateş ederek 37 yaşındaki Ömer Kuru ve 21 yaşındaki Gökhan Ocak'ı yaraladı. Kaçan Çiftçi, polis ve jandarmadan yardım İstedi. Çevrede arama yapan jandarma, kaçmak isteyen Aslan'la birlikte 4 kişiyi yakaladı. 
     Merkez Osmangazi İlçesi'ne bağlı Küçük Balıklı Mahallesi'nde oturan Ramiz Yılmaz Aslan, bir ay önce kardeşiyle kavga eden ve arkadaşlarının aracı olmasıyla barıştığı aynı mahallede oturan Coşkun Tosun'u dün cep telefonuyla arayıp, otomobil satışı yapacağını, bu konuda kendisinden bilgi almak istediği söyledi. Teklifi kabul eden Tosun, meslektaşı olan dokumacı arkadaşı 29 yaşındaki Bilal Çiftçi'nin kullandığı otomobille belirtilen adrese geldi. Burada, Ramiz Yılmaz Aslan ve arkadaşlarıyla buluşan Coşkun Tosun, daha sonra Aslan'ın teklifi üzerine, rahat konuşup, birlikte alkol almak için, Uludağ'ın eteklerine çıkmaya karar verdi. Osmangazi İlçesi'ne bağlı Maksem Mahallesi'nde otomobilden inip, Uludağ'ın eteklerindeki Gökdere Boğazı'na doğru yürürken tabancalarını çıkartan Ramiz Yılmaz Aslan ve arkadaşları, Tosun ve Çiftçi'yi ölümle tehdit ederek, yaklaşık iki kilometre uzaklıktaki kullanılmayan boş bir kulübeye götürdü. Burada kendisini bekleyen arkadaşlarıyla buluşan Aslan, Tosun'a, O kavgayı unutmadık. Biz mafyayız. Bu kavga bitmedi. Biz buraların ağasıyız. Bunun hesabını verceksin'' dedi. 
     
     KAFASINA SIKILAN TEK KURŞUNLA ÖLDÜRÜLDÜ 
     Tartışan taraflar arasında başlayan tartışma, kısa sürede kavgaya dönüşünce, Aslan'ın yanındakiler Coşkun Tosun'un ayaklarını bağladı. İddiaya göre, Aslan daha sonra da bir çocuk babası Coşkun Tosun'u, başına ateş etti. Tosun, olay yerinde yaşamını yitirdi. Arkadaşının öldürülmesine tanık olan Bilal Çifti, kavga ettiği bir kişinin elindeki tabancayı alıp, rastgele ateş ederek kaçmaya başladı. Çiftçi'nin elindeki tabancadan çıkan kurşunlar, Ömer Kuru ve Gökhan Ocak'a isabet etti. Bu sırada olay yerinden kaçan Çiftçi, polis ve jandarmadan yardım İstedi. Tosun'u öldüren Ramiz Yılmaz Aslan, arkadaşları Kuru ve Ocak'ın da yaralandığını görünce, kavgaya karışan 24 yaşındaki Ertan Kopral, 29 yaşındaki Nihat Yaşar ve 25 yaşındaki İsmail Özcan'la birlikte kaçtı. Kısa sürede belirtilen adrese gelen polis ve jandarma, kolundan ve bacaklarından yaralanan Kuru ve Ocak'ı ambulanslar ile devlet hastanesine gönderdi. Çevrede arama yapan jandarma, kaçmak isteyen Aslan, Kopral, Yaşar ve Özcan'ı yakalayıp gözaltına aldı. 
     Osmangazi Jandarma Bölük Komutanlığı’nda sorgulanan zanlılara, yaralanan Ömer Kuru'nun kardeşi Servet Kuru'nun da yardım ettiği öğrenildi. Servet Kuru da bir süre sonra gizlendiği evde yakalanıp gözaltına alındı. 
     
     8 GÖZALTI 
     Cinayetle ilgili soruşturmanın çok yönlü olarak devam ettiği bildirildi. Olayda kullanılan ruhsatsız üç tabanca ele geçirildi. Hastanede tedavileri devam eden Ömer Kuru ve Gökhan Ocak, taburcu edildikten sonra gözaltına alınacak. İfadeleri alınan zanlılar Ramiz Yılmaz Aslan, Ertan Kopral, Nihat Yaşar, İsmail Özcan ve Servet Kuru ile akradaşı öldürüpü 2 kişiyi yaralayan Bilal Çiftçi'nin yarın mahkemeye çıkartılması bekleniyor. 
     
</TEXT>
</DOC>
