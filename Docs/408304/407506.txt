<DOC>
<DOCNO> 407506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/siyaset/siy03.html </URL>
<DATE> 2005/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Lagendijk' tartışması 
</HEADLINE>
<TEXT>


Türkiye - AB Karma Parlamento Komisyonu Eşbaşkanı Joost Lagendijk hakkında Beyoğlu Cumhuriyet Başsavcılığı'nın soruşturma başlatmasını hukukçular farklı değerlendirdi 

İSTANBUL Milliyet 


Yazar Orhan Pamuk'un yargılanmasını eleştiren ve TSK'nın PKK ile savaşmayı sevdiğini söyleyen Türkiye - AB Karma Parlamento Komisyonu Eşbaşkanı Joost Lagendijk hakkındaki soruşturmayı hukukçular farklı değerlendirdi. 
Beyoğlu Cumhuriyet Başsavcılığı, Hukukçular Birliği Yönetim Kurulu Üyesi avukat Kemal Kerinçsiz ile iki kişinin suç duyurusu üzerine Lagendijk hakkında "Türklüğü, Cumhuriyeti, devletin kurum ve organlarını aşağılama" suçunu düzenleyen TCK'nın 301 ve "Adil yargılamayı etkilemeye teşebbüs" suçunu düzenleyen 288. maddelerinden soruşturma başlattı. Bu kararı hukukçular şöyle değerlendirdi 

Sedat Karagül Eski DGM H kimi Türkiye Cumhuriyeti'ne karşı bir eylem varsa yabancı da olsa işlem yapılır. Suç söz konusu ise yabancının iadesini isteyebiliriz ama bazı kişilerin diplomatik durumu göz önüne alınır ve tutuklama yapılamaz. 

'Geniş anlaşılıyor' 
Lagendijk'in durumu Anayasa'mızda da 'yargıyı baskı altına almak' diye değerlendiriyor. Ama baskı bizde çok geniş anlaşılıyor. Mademki bir hukuk devletiyiz, o zaman yanlış uygulamalara karşı aydınların konuşması suç sayılmamalı ve sayılamaz da. Uluslararası bir camiaya girerken her konuştuğumuzu suç sayamazsınız. Bir başbakanın, bir bakanın bir konuda konuşması yargıya etki yapabilir ama bir aydının, bir emekli h kimin, öğretim üyesinin konuşması yargıya müdahale olarak değerlendirilemez. Avukatlar duruşmalarda yargıya 'Bu yaptığınız hukuk dışıdır' dediği zaman baskı mı oluyor, içerde suç değil de, dışarıda söylenirken mi suç 

M. Naci Ünver Yargıtay 8. Ceza Dairesi Onursal Başkanı Savcı suç işlendiğine ilişkin duyum alınca inceleme başlatır ve soruşturma açar. Bunu herkes için yapar. Soruşturma sonunda suçluluğu hakkında kanı oluşursa fezleke düzenler. Bu kişi özel statüsü olan bir kişiyse o zaman fezlekeyi ilgili kurumlara gönderir. 

İsviçre örneği 
Adı geçen kişinin uluslararası diplomatik dokunulmazlığının olup olmaması da soruşturmalarda önem taşımaktadır. Yurttaşlarımız yurtdışında "Ermeni katliamı yok" dediği için dünyanın en demokratik ülkesi diye bilinen İsviçre'de soruşturmaya uğradılar. Yani her ülkenin kendi çıkarlarını savunma hakkı vardır. Bu durum da bu hakların kullanılmasından ibarettir. Yadırganacak bir durum yok. 



</TEXT>
</DOC>
