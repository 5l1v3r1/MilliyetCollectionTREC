<DOC>
<DOCNO> 405813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sonyas06.html </URL>
<DATE> 2005/12/22/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Denizaltında ya da vahşi doğanın kucağında tatil yeni cazibe 
</HEADLINE>
<TEXT>

     
Birçok tatilci için otel odaları sadece uyumaya, duş almaya ve bavulları koymaya yarayan bir yerdir. Ancak son dönemde inşa edilen sıradışı oteller bu inanışı değiştirmeye başladı. Bu oteller dünyanın en ilginç köşelerinde ve o kadar sıradışı bir mimari ile tasarlanıyor ki, insanlar onları görmek ve içinde kalmanın nasıl bir duygu olduğunu hissetmek için tatile çıkıyor 

Doğan Erdoğan Referans Gazetesi 

Dünyada sıradışı otellere rağbet arttı. Dubai'deki denizaltı oteli Hydropolis, 2007 sonunda müşterilerini ağırlamaya başlayacak. İsveç'teki Icehotel sadece kış aylarında açık. Amazon ormanlarında ağaç otel Ariau Amazon Towers vahşi yaşamın ortasında ilginç bir mimariye sahip. Yeni Zelanda'da "Yüzüklerin Efendisi" filmlerinin çekildiği bölgedeki Woodlyn Park'ta ise hobbitler gibi yaşanabiliyor. www.unusualhotelsoftheworld.com adresinden rezervasyon yapılabilen sıradışı ve eşsiz otellerden birkaçı bunlar. Sitedeki 120 alternatif arasında Nevşehir ve Antalya'daki çeşitli mağara oteller de bulunuyor. Bu kadar ilginç alternatifler varken neden bir daha "normal" bir otelde kalasınız 
     
     
     DÜNYANIN İLK LÜKS SUALTI OTELİ 

     Hydropolis Hotel, dünyanın lüks otel başkenti Dubai'de inşa ediliyor. Denizanası şeklindeki otel, Basra Körfezi'nin tabanında 2007 sonunda müşterilerini ağırlamaya başlayacak. Hydropolis Hotel'de 220 adet şeffaf ve balon şeklinde suit bulunacak. En pahalı dairenin gecelik fiyatının 7 bin dolar olması planlanıyor. Otelin tüm odaları denizaltının muhteşem manzarasına sahip. 
     
     
     YERALTINDAKİ HOBBİT MOTELİ 

     Woodlyn Park, "Yüzüklerin Efendisi" üçlemesinin çekildiği Yeni Zelanda'da bulunuyor. Filmdeki minik kahramanlar hobbitlerin yaşadığı toprak altındaki evlerin benzeri bu parkta yapılmış. Daire şeklinde pencereler ve temalı mobilyalar ilgi çekiyor. Ziyaretçiler isterlerse 1950 yapımı tarihi bir nakliye uçağının içinde de kalabiliyor. Bu uçak Vietnam Savaşı'ndan kalan son müttefik uçakların biri. Parkta 3 odalı otel haline getirilmiş bir tren de bulunuyor. 
     
     
     VAHŞİ YAŞAMIN ORTASINDA TATİL 

     Brezilya'da Amazon Ormanları'ndaki Ariau Amazon Towers Hotel, muhteşem bir ağaç otel. 228 odalı otel, 25 kilometre genişliğinde taşkın ovasına bakıyor. Yuvarlak şekilli otel blokları sert ağaçtan yapılma. Ariau'nun yerden 20 metre yüksekte giden 6 kilometre uzunluğunda yine ağaçtan bağlantı yolları var. Bu yoldan giderken Amazonlar'ın botanik harikaları ve vahşi hayvanları izlenebiliyor. Ormanın eko-sistemine zarar verilmiyor. 
     
</TEXT>
</DOC>
