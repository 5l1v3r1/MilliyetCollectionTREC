<DOC>
<DOCNO> 400533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/sontur32.html </URL>
<DATE> 2005/12/04/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Yine aşk üçgeni cinayeti... 
</HEADLINE>
<TEXT>

     Kadıköy'de yaklaşık 2 ay önce kayıp olduğu bildirilen bir kişinin, eşi ve eşiyle ilişkisi olduğu iddia edilen kişi tarafından öldürüldüğü bildirildi. 
     AA muhabirin edindiği bilgiye göre, Fikirtepe Çimen Sokak'ta oturan Mehmet Ali G.'nin eşi S.G, yaklaşık 2 ay önce Göztepe Polis Merkezi'ne başvurarak kocasının kayıp olduğunu bildirdi. 
     Bu arada, S.G. ile gizli ilişkisi olduğu öne sürülen Yunus Ş'nin eşi Yeter Ş., Hasanpaşa Polis Merkezi'ne giderek, Mehmet Ali G'yi eşi ile S.G'nin öldürdükleri ve Hasanpaşa Bedrettin Sokak'taki evlerinin bodrumuna gömdükleri yönünde ihbarda bulundu. 
     İhbarı değerlendiren polis ekipleri, Yunus Ş. ile S.G'yi gözaltına aldı. 
     Yunus Ş'nin oturduğu binanın bodrumunda yapılan kazıda, poşetler içinde Mehmet Ali G'ye ait olduğu sanılan ceset parçaları bulundu. 
     Polis, 6 yıllık eşi S.G. ve onunla ilişkisi olduğu iddia edilen Yunus Ş. tarafından bıçaklanarak öldürülen Mehmet Ali G'nin cesedinin parçalanarak Yunus Ş'nin oturduğu evin bodrumuna gömüldüğünün anlaşıldığını bildirdi. 
     Yetkililer, Yeter Ş'nin, S.G. ile ilişkisine karşı çıktığı için eşi tarafından ''Kocasını öldürüp, gömdük. Konuşursan seni de öldürürüm'' diye tehdit edilmesi üzerine cinayetten haberdar olduğunu, korktuğu için bir süre polise haber veremediğini, ancak vicdan azabına dayanamayarak durumu bildirdiğini ifade ettiler. 
     Olayla ilgili soruşturmanın sürdürüldüğü kaydedildi. 
     
</TEXT>
</DOC>
