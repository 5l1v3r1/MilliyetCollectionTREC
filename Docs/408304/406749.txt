<DOC>
<DOCNO> 406749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sonspo27.html </URL>
<DATE> 2005/12/26/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
Yattara, Trabzonspor'dan 40 gün uzak kalacak... 
</HEADLINE>
<TEXT>

     Trabzonspor'un Gineli futbolcusu İbrahima Yattara, ülkesinin milli takım kampına davet edilmesi nedeniyle yaklaşık 40 gün bordo-mavili ekipten uzak kalacak. 
     Kulüpten alınan bilgiye göre Yattara, 20 Ocak-10 Şubat arasında Mısır'da düzenlenecek Afrika Uluslar Kupası'na katılacak Gine Milli Takımı'nın, 2-18 Ocak tarihlerinde Fransa'da gerçekleştireceği milli takım kampına gidecek. 
     Gine Futbol Federasyonu'nun, milli takım aday kadrosuna çağrılan Yattara'nın 2 Ocak-12 Şubat tarihleri arasında serbest bırakılmasını talep ettiği öğrenilirken, Yattara'nın 12 Şubat'ta Trabzon'a dönmesinin planlandığı kaydedildi. 
     Karadeniz ekibinin, 6-14 Ocak tarihlerinde Antalya'da gerçekleştireceği kampa katılamayacak olan Yattara, 12 Şubat'da Türkiye'ye dönmesi halinde, ligin ikinci yarısında ilk 4 hafta takımındaki yerini alamayacak. 
     
</TEXT>
</DOC>
