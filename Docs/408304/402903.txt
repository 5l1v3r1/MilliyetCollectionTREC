<DOC>
<DOCNO> 402903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/guncel/gun05.html </URL>
<DATE> 2005/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tarihin habercisi' Bachmann anısına 
</HEADLINE>
<TEXT>


Yapı Kredi Kültür Merkezi, Ingeborg Bachmann'ın savaş üzerine yazılarını, yazarın fotoğrafları eşliğinde sergiliyor. "Savaşa Karşı Yazmak" adlı sergi, bir aydının, 'tarihin habercisi olma' çabasının ürünü... 

Sema Aslan 

Avusturyalı yazar Ingeborg Bachmann, Yapı Kredi Kültür Merkezi'nin "Bir Usta Bir Dünya" konsepti içinde hazırladığı "Savaşa Karşı Yazmak Ingeborg Bachmann, 1926 - 1973" sergisinin konuğu olarak Sermet Çifter Salonu'ndaki yerini aldı. 9 Ocak 2006 tarihine dek görülebilecek olan sergide, yazarın çeşitli yerlerde çekilmiş fotoğrafları ve savaş görüntüleriyle, savaş üzerine yazılmış metinleri, şiirleri, yazarla yapılmış söyleşilerden alıntılar ve Bachmann'ın bugüne dek gizli kalmış güncesinden bölümler yer alıyor. 

Farklı bir sergi 
Ingeborg Bachmann uzmanı Hans Höller'in tasarladığı sergi, Bachmann'ın bir eylem olarak savaşa karşı, durmadan yazması üzerine odaklanıyor. Tersten bir bakış açısıyla, Bachmann, barış beklentisi ve inancı nedeniyle ve bu inancı koruyabildiği sürece yazabileceğini söylüyor. "Savaşa Karşı Yazmak" sergisi, tam da bu yüzden, yani yazarının yazma eylemini politik bağlam vurgusuyla gerçekleştirmesi nedeniyle, izleyenin kafasındaki bildik "sergi imajı"na uygun düşmüyor sergi, sırtını nesnelere ve nesnelerin görüntülerine değil, Bachmann'ın aracılığında daha da politik hale gelen "dilsel imge"lere yaslıyor. Bachmann'ın dili, bir anlamda, sonradan yaratılmış bir dil. 1971'de kendisiyle yapılan bir söyleşide doğduğu kentle ilgili bir anısını şöyle anlatıyor Bachmann 
"Bütün çocukluğumu yıkmış olan çok belli bir an var Hitler'in birliklerinin Klagenfurt'a girişi. O denli korkunç bir olaydı ki, anılarım o günle birlikte başladı." 
Bu olay, Alman edebiyatının muhalif yazarlarından Heinrich Böll tarafından Bachmann'ın dilsel arayışının da tetikleyicisidir. Böll, "Kim yurdundan ve dilinden böyle kovulmuşsa, o dilinden hep 'kovulmuş' kalır" der Bachmann'a ilişkin hazırlanan "Klagenfurt'a Bir Yolculuk" isimli kitapta. Bachmann, içinde yaşayabileceği, korunaklı dilini yaratmış bir yazar. Ingeborg Bachmann'ın tamamlayabildiği tek romanı olan "Malina"da, roman karakteri de savaşa isyan eder 
"O halde artık var olmayı istemiyorum, çünkü savaşı istemiyorum. ... Ben savaşın son bulmasını istiyorum." 
Yapı Kredi Kültür Merkezi, Sermet Çifter Salonu 0212 252 47 00 

Silahlar İnsin 

Bugün için sözcükleri taze tutmak istiyorum, 
silahların başında işbırakımına gidileceği gün için, 
sözcükler meçhul kalsın istiyorum, o işten kazanılan ekmeğin 
küfleneceği gün için, yeryüzünde büyük kapılardan 
dilsiz bir kalabalığın çıkacağı gün için. 
O anarşist gün için vermek istiyorum kavgamı, 
beyinlerde ve yüreklerde düzenin kurulacağı, 
herkesin kötülüğe olan katkısından yakınacağı... 
Bachmann 

Türkçede Bachmann 

"Ertelenmiş Zaman, Toplu Şiirler", YKY 
"Büyük Ayı'ya Çağrı, Toplu Şiirler", YKY 
"Frankfurt Dersleri", Bağlam Yayınları 
"Otuzuncu Yaş", YKY 
"Malina", YKY 
"Radyo Oyunları", YKY 

2 savaş arasında doğdu 

Bir dünya savaşı sona ermiş, ikincisinin koşulları oluşmaya başlamışken, 1926 yılında, Klagenfurt'ta doğan Ingeborg Bachmann, felsefe, psikoloji ve Alman filolojisi okudu. Heidegger ve Wittgenstein üzerine yoğunlaşan Bachmann, doktora eğitimini Heidegger'in varoluşçuluk felsefesi üzerine yazdığı tezle tamamladı. Bachmann, Frankfurt Üniversitesi'nde şiir konulu dersler verdiğinde doçent unvanını almıştı ilk şiirleri 1948'de yayımlanan Ingeborg Bachmann, 1964 yılında Georg Büchner Ödülü'ne değer bulundu. 1965'te "Vietnam Savaşı Üzerine Açıklama" başlıklı bildiriyi imzalayarak savaşın derhal sona erdirilmesi talebine ortak oldu. 1973'te Polonya'ya giderek Auschwitz ve Birkenau toplama kamplarını gördü, aynı yıl, evinde çıkan bir yangında hayatını kaybetti. 



</TEXT>
</DOC>
