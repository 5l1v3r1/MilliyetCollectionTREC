<DOC>
<DOCNO> 405521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/ekonomi/eko03.html </URL>
<DATE> 2005/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çekler gibi olsaydık yatırım 315 milyon doları aşardı...' 
</HEADLINE>
<TEXT>


Yeni model, motor ve kapasite artırımı için 315 milyon dolar yatırım yapacak olan Ford Otosan'ın Genel Müdürü Durak, 'Çek Cumhuriyeti'ndeki düşük vergiler bizde olsa, belki daha büyük bir yatırımı açıklıyor olabilirdik' dedi 

LEVENT KÖPRÜLÜ 

Ford Otosan Genel Müdürü Turgay Durak, yan sanayi ile birlikte toplam 375 milyon doları bulan ek yatırım kararı aldıklarını, bu yatırım çerçevesinde kapasitelerinin de kademeli olarak 295 bine ulaşacağını bildirdi. Durak, Türkiye'de yeni yatırımlara elverişli ortamın sağlanması gerektiğinin de altını çizdi. 
Durak, yeni Transit modelleri için 87 milyon dolar, yeni Transit motoru için 61 milyon dolar ve yeni Cargo motoru için 24 milyon dolar olmak üzere toplamda 172 milyon dolarlık yeni ürün projelerinin söz konusu olduğunu kaydederken, Kocaeli ve İnönü fabrikalarının toplam üretim kapasitesinin de, 2007'de 295 bine ulaşacağını bildirdi. Durak, yan sanayinin de, 60 milyon dolarlık ek yatırım yapmasının öngörüldüğünü de hatırlattı. 

'Ford Başkanı gelirdi' 
Son dönemlerde, yatırım ortamını geliştirmek adına hükümet tarafından bazı kararlar alındığını hatırlatan Durak, bu kararların, kendilerini pek etkilemeyeceğini, ancak genelde iş dünyasında bir iyileşme yaratabileceğini söyledi. 
Otomotivde Türkiye'nin rakibi durumundaki eski Doğu Avrupa ülkelerinin, son yıllarda sağladıkları düşük vergiler gibi avantajlarla büyük yatırımları çekmeyi başardığının altını çizen Durak, "Son yıllarda Çek Cumhuriyeti, Polonya ve Slovakya gibi ülkelere büyük yatırımlar oldu. Bizde gerekli şartlar sağlanabilseydi, bunların en az bir - ikisini Türkiye'ye çekebilirdik" dedi. 
Ek yatırım kararını, yatırım indirimlerinin 2006'dan itibaren olmayacağı bir dönemde açıkladıklarına da dikkat çeken Durak, "Yatırım indirimlerinin azaldığı, yok olduğu bir dönemde bile 375 milyon dolarlık yatırımla biz devam ediyoruz diye karar verebiliyoruz. Şu an Çek Cumhuriyeti'ndeki düşük vergiler ve teşvikler uygulanıyor olsaydı, o zaman belki daha büyüğünü ben ve yardımcım değil, herhalde Yönetim Kurulu Başkanımız ile Yönetim Kurulu Başkan Yardımcımız açıklardı. Bu da bizi mutlu ederdi" diye konuştu. 

'Sadece vergiyle avantaj olmaz' Durak, bir Türk olarak Hyundai yatırımının gelmesinin kendisini memnun edeceğini belirtirken, "Ancak belli ki bir eksiklik var ve bu nedenle karar bizim lehimize dönmedi" diye konuştu. 
Durak, büyük yatırım kararlarının sadece vergi avantajına göre değil, ülkenin lojistik pozisyonu, çalışan ve enerji maliyetleri gibi unsurlara da bağlı olduğunu belirtti. Durak, "Bizim Orta Avrupa ülkelerine göre lojistik dezavantajımız var. Bizden araçlar müşteriye gemiyle 10 günde gidiyor, onlarda trenle üç günde gidiyor" dedi. Ford Otosan Genel Müdür Baş Yardımcısı Michael Flewitt ise "Türkiye'nin genel olarak sunduğu kriterler, büyük bir yatırımı çekebilmek için biraz dezavantajlı" dedi. 



</TEXT>
</DOC>
