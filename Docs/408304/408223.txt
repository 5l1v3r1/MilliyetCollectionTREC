<DOC>
<DOCNO> 408223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/son/soneko07.html </URL>
<DATE> 2005/12/31/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Yeni yıla yeni vergilerle giriyoruz 
</HEADLINE>
<TEXT>

     Türkiye, yeni yıla yeni vergilerle girecek. Menkul kıymet araçlarına yarından itibaren yüzde 15 stopaj gelirken, çeşitli vergi ve harçlar ile vergi cezaları, yarın yüzde 9.8 oranında zamlanacak. 
     1 Ocak'ta yürürlüğe girecek olan yeni vergi düzenlemeleri ile ayrım olmaksızın menkul kıymet araçları yüzde 15 oranında stopaja tabi tutulacak. Motorlu taşıtlar, damga vergisi, konut dışındaki binalara ilişkin çevre temizlik vergisi, harçlar ve vergi cezaları da yüzde 9.8'lik yeniden değerleme oranı kadar artacak. 
     Yeni düzenleme ile 1-3 yaş grubunda motor silindir hacmi 1301 ile 1600 cm3 arasında otomobili olanlar, 444 YTL yerine 487 YTL motorlu taşıtlar vergisi ödeyecek. 
     Motor silindir hacmi 4001 cm3 ve üzerinde olan otomobillerin motorlu taşıtlar vergisi tutarı ise 10 bin 8 YTL'den 10 bin 988 YTL'ye çıkacak. 
     
     ÇEVRE TEMİZLİK VE DAMGA VERGİSİ 

     Her bir kağıttan alınacak damga vergisine ilişkin üst sınır, 2006'da 878 bin 400 Yeni Türk Lirası olarak uygulanacak. 
     Konutlarda su tüketim miktarı esas alınarak hesaplanan çevre temizlik vergisi de, metreküp başına yüzde 6.7 ile yüzde 8.3 arasında zamlanacak. Böylece verginin hesabında esas alınan değer, büyükşehirlerde metreküp başına 16 YKr, diğer yerlerde ise 13 YKr olacak. 
     İşyerleri ve diğer binalar için ise söz konusu vergi tutarı yüzde 9.8 oranında artacak. Buna göre büyükşehirlerde bina grupları ve derecelere göre, 16 ile 1.921 YTL, diğer belediyelerde ise 13 ile 1.7 YTL arasında vergi ödenecek. 
     Harç düzenlemeleri ile de, 1 yıllık pasaport harcı 115.4 YTL'den 126.7 YTL'ye, tek girişlerdeki vize harcı ise 138.8 YTL'den 152.4 YTL'ye yükselecek. 
     Silah taşıma vesikası olanlar yeni yılda 305.2, silah bulundurma vesikası olanlar 488.3 YTL harç ödeyecek. B sınıfı sürücü belgesi harcı da 164.7 YTL olacak. 
     Veraset ve intikal vergisi matrahı da yarından itibaren yeniden değerleme oranı kadar artış görecek. Böylece Veraset ve İntikal Vergisi oranlarında ilk dilim 120 bin YTL'den 130 bin YTL'ye çıkacak. 
     Bu vergiyle ilgili istisna istisna tutarları da evlatlıklar dahil çocuklar ve eşten her birine isabet eden miras hisselerinde 83 bin 139 YTL, çocuk bulunmaması halinde eşe isabet eden miras hissesinde 166 bin 375 YTL, ivazsız karşılıksız olarak meydana gelen intikaller ile yarışma ve çekilişlerde kazanılan ikramiyelerde 1.919 YTL şeklinde uygulanacak. 
     
     CEZALAR DA ZAMLANIYOR 

     Vergi kayıp ve kaçağına neden olanlara da, 2006'da geçen yıldan yüzde 9.8 daha fazla ceza kesilecek. 
     Bu çerçevede, halen 118 YTL olan, fatura, gider pusulası, müstahsil ve serbest meslek makbuzu düzenlenmemesi, kullanılmaması ya da bulundurulmamasının cezası, yeni yılda 129 YTL'ye yükselecek. Bir takvim yılı içinde her bir belge için kesilecek toplam ceza miktarı da 60 YTL olacak. 
     Kamu kurum ve kuruluşları ile gerçek ve tüzel kişilerce gerçekleştirilecek işlerde, vergi numarası olmadan işlem yapanlara 140 YTL yerine 150 YTL ceza verilecek. 
     Fatura düzenleme zorunluluğuna ilişkin 480 YTL limiti ise yeni yılda 520 YTL düzeyine ulaşacak. 

     
</TEXT>
</DOC>
