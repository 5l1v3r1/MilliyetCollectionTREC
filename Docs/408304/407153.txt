<DOC>
<DOCNO> 407153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sonyas15.html </URL>
<DATE> 2005/12/27/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Tarkan'ın kurdu Amerika'ya atılıyor 
</HEADLINE>
<TEXT>

     NEW YORK ANKA 

ABD’de "Tarkan Vikinglere Karşı" ve "Yılmayan Şeytan" filmlerinin DVD’leri çıktı. Çıkan DVD’lere büyük ilgi var. 
     Türkiye’de bir dönem damgasını vuran ve "atıl kurt" sözleriyle unutulmaz kalan Tarkan serisinin en ilgi çekici filmlerinden "Tarkan Vikinglere Karşı" ve Yılmaz Atadeniz’in "Yılmayan Şeytan" filmleri DVD haline getirilerek Amerika’da satışa sunuldu. 
     New York Times gazetesinin yeni çıkan DVD’leri tanıttığı köşesinde de geniş biçimde yer alan filmler için "Mondo Macabro bu iki filmi birleştirerek mükemmel bir ikili CD oluşturmuş" yorumu yapıldı. 
     Yorumlarda, "Tarkan Vikinglere Karşı" ve "Yılmayan Şeytan" filmlerinin "1960’lardan Yıldız Savaşları dönemine kadar" popüler Türk sinemasının en güzel örneklerinden olduğu dile getirildi. 
     
     İSLAMİ CANLANMA ÖNCESİ KIRSAL BÖLGEDEKİLERİ HEDEF ALIYOR 

     Gazete, bu dönemde Türk filmlerinin "Türk çizgi roman kitaplarından, yerel halk hikayelerinden ve 1940’ların Amerikan dizilerinden esinlenerek seks ve şiddet yansımaları" gösterdiği ve izleyici kitlesi olarak "İslami yeniden canlanma öncesinde kırsal bölgedeki insanları hedef aldığı" ifade edildi. 
     Yılmaz Atadeniz’in 1972 yılında çevirdiği "Yılmayan Şeytan" filminin "Gizemli Doktor Şeytan" filminin izinsiz bir yeniden canlandırması olduğu belirtilen yazıda Atadeniz’in "Karakterlerin ismini değiştirdiği ve filme yeni bir maskeli kahraman eklediği" aktarıldı. 
     Gazete, Mahmet Aslan’ın 1971 yılında çektiği "Tarkan Vikinglere Karşı" filminin de bir çizgi romandan uyarlama olduğunu belirtti. 
     
     ÜLKENİN TÜM YÜN HALILARI.. 

     Tarkan filmindeki kostümlerin de oldukça ilgi çekici olduğu belirtilen yazıda, "Neredeyse ülkenin tüm yün halıları bu filme seferber edilmiş" yorumu yapıldı. 
     Altyazılı ve 24 dakikalık özel bir belgeselle birlikte Amerika’da raflardaki yerine alan bu iki Türk filmi 24,95 dolara yani yaklaşık 33.5 YTL’ye satılıyor. 
     
</TEXT>
</DOC>
