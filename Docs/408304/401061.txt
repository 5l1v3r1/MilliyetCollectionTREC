<DOC>
<DOCNO> 401061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sonsiy17.html </URL>
<DATE> 2005/12/06/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Yaşar Topçu Yüce Divan'da Aleyhimize konuşacak tanık aranıyor galiba 
</HEADLINE>
<TEXT>

     Eski Bayındırlık ve İskan Bakanı Yaşar Topçu, tanıkların "ardı arkasının kesilmediğinden" yakınarak, "Bizim aleyhimize bir şey söyleyecek tanık aranıyor galiba. Aleyhime konuşacak bir tanık varsa ben de yardımcı olayım, ilan verelim gelsin konuşsun" dedi. 
     Topçu’nun, Karadeniz Sahil Yolu ihalesinde usulsüzlük yapıldığı iddiasıyla Yüce Divan’da yargılanmasına devam edildi. 
     Duruşmada dinlenilen tanık İbrahim Polat, Yüce Divan Başkanı Tülay Tuğcu’nun sorularını yanıtladı. 
     Polat, TBMM Soruşturma Komisyonu’ndaki ifadelerini aynen kabul ettiğini belirterek, proje dahilindeki ihalelerden birini kazanan konsorsiyumdaki bir firmanın yetkilisi olduğunu söyledi. 
     Karadeniz Sahil Yolu ihalesiyle ilgili Karayolları Genel Müdürlüğü’nden kendilerine davetiye geldiğini kaydeden Polat, kredi sorununu kolay halledebilmek için Doğuş firmasıyla konsorsiyum oluşturarak ihaleye girdiklerini anlattı. 
     Sorular üzerine Polat, ihale tarihine kadar dış kredili iş yapmadığını, çok eski bir karayolu müteahhidi olduğunu ve firmasının 25 yıldır Karadeniz’de iş yaptığını kaydetti. 
     Yargıtay Cumhuriyet Başsavcı vekili Abdurrahman Yalçınkaya’nın da sorularını yanıtlayan tanık Polat, yıllardır Karadeniz’de çalışan ve ihaleye davet edilmeyen diğer firmaların neden davet edilmediğini bilmediğini söyledi. 
     Yalçınkaya’nın bir başka sorusu üzerine Polat, Doğuş grubuyla kendi isteğiyle ortak olduğunu, bir baskı görmediğini dile getirdi. 
     Sanık avukatı Ömer Asım Livanelioğlu’nun soruları üzerine de tanık Polat, eski Bakan Topçu’yu tanımadığını, ihalenin kazanılmasında Topçu’dan herhangi bir yardım görmediklerini söyledi. 
     
     "BUNUN SONU GELMEZ" 
     Söz alan sanık Yaşar Topçu ise konuyla ilgili müteahhitlerin duruşmalara çağrıldığını, bunun da zamanın uzamasına neden olduğunu belirtti. Topçu, "Karadeniz Sahil Yolu diye ayrı bir proje var. 
     Yanlış şeyler oluyor. Bunun sonu gelmez, Karadeniz koca bir bölge" dedi. 
     Yüce Divan üyesi Serruh Kaleli de tanık Polat’a, "Doğuş firmasıyla neden ortak olduğunu, istenen kredinin nasıl halledildiğini, daha avantajlı bir kredi varken neden daha yüksek faizli kredinin alındığı" şeklinde sorular yöneltti. Polat, banka sahibi olduğu için kredileri Doğuş firmasının hallettiğini söyledi. 
     Diğer tanık Ekrem Cengiz de söz konusu ihaleye katılmaları için kendilerine davetiye geldiğini, daha önce Hopa-Sarp yolu inşaatını yaptıkları için buraya en yakın bölgedeki işi almaya özen gösterdiklerini anlattı. 
     İşin miktarı büyük olduğu için kredi konusunda sıkıntı çekeceklerini düşünerek 2 firmayla ortaklık yaparak ihaleye girdiklerini söyleyen Cengiz, çok iyi tenzilat yaparak işi aldıklarını kaydetti. 
     Abdurrahman Yalçınkaya’nın sorusu üzerine Cengiz, ihaleye davet edilen firmaların, Karadeniz’de iş yapan büyük firmalar olduğunu belirtti. Bir başka soru üzerine, ihaleye girerken oluşturdukları konsorsiyumla ilgili herhangi bir baskı görmediklerini söyleyen Polat, ortak oldukları firmaların sahiplerini tanıdığını kaydetti. 
     Söz alan sanık Yaşar Topçu, Yalçınkaya ve Kaleli’nin, tanıklara, olayla ilgisi olmayan veya "yönlendirmeli soru sorduklarını" iddia etti. Tanıkların "ardı arkasının kesilmediğinden" yakınan Topçu, "Bizim aleyhimize bir şey söyleyecek tanık aranıyor galiba. Aleyhime konuşacak bir tanık varsa ben de yardımcı olayım, ilan verelim gelsin konuşsun" dedi. Bunun üzerine Tuğcu, lehte veya aleyhte tanık aramak gibi bir amaçlarının olmadığını söyledi. 
     Topçu, kendisinin TCK’nın 205. maddesine göre yargılandığını belirterek, buradaki suç unsurlarının ortaya çıkarılmasını istedi. 
     
     DİĞER TANIK 
     Tanık olarak dinlenilen İlhan Adiloğlu da ihalelerden birini alan Özışık firmasının o dönemki Genel Müdür Yardımcısı olduğunu söyledi. 
     Adiloğlu, ihaleye davet edildiklerini, ihalede, daha önce çalıştıkları sahaya yakın olan işi almak için tenzilat yaptıklarını anlattı. 
     Sorular üzerine Adiloğlu, finansman sorunu nedeniyle başka ortaklarla konsorsiyum oluşturduklarını belirtti. Adiloğlu, ortak olduğu firmalardan birinin sahibini çok iyi tanıdığını, bu nedenle ortaklık yaptıklarını kaydetti. 
     Başsavcı vekili Yalçınkaya’nın da sorularını yanıtlayan Adiloğlu, ihale sürecinde Bakanlığa herhangi bir baskı yapmadıklarını söyledi. 
     Diğer tanık Cevdet Özbalçık da söz konusu ihalelere davet edilmediklerini söyledi. 
     Karadeniz Sahil Yolu projesi öncesinde, 1994 yılında Özışık firmasıyla ortak olup ihaleye girdiklerini belirten Özbalçık, daha sonra Muğla’da başka bir işe devam ettiklerini kaydetti. 
     Sorular üzerine, ihaleye çağrılmama nedenlerinin başka bir iş yapmaları olduğunu ifade eden Özbalçık, "Teknik ve mali imkanlarımız da yeterli değildi. O nedenle çağrılmadık" dedi. 
     Bir soru üzerine Özbalçık, ihaleye davet edilen Özışık firmasının imkanlarının daha iyi olduğunu bildirdi. 
     
     "MESUT YILMAZ, DAVETİ SORDU" 
     Söz konusu ihalelere davet edilmeyen firma sahibi Nazım Bal da Tuğcu’nun sorularını yanıtladı. 
     Bal, Dünya Bankası kriterlerine uygun olarak büyük ihalelere girdiğini, 25 yıldır Karadeniz’de iş yaptığını anlattı. 
     Dönemin Karayolları Genel Müdürü Yaman Kök ile çok eskiden tanıştığını söyleyen Bal, ancak aralarındaki husumet nedeniyle yıllardır Karadeniz’de karayollarından bir ihale alamadığını iddia etti. 
     Söz konusu ihaleler açıldığında davet beklediğini, ancak çağrılmadığını anlatan Bal, "Kazakistan gezisi dönüşünde dönemin Başbakanı Mesut Yılmaz bana ihalede neden olmadığımı sordu. Bana, ’Yaşar beye söyleyip seni yazdırayım’ dedi. Ben de ’Yaman Kök sokmamıştır, istemiyorum’ dedim" diye konuştu. 
     Bal, Karayolları Genel Müdürü Yaman Türk’ün yürütülen projelerle ilgili kendilerine çok az miktarda ödenek aktardığını, bu ödeneklerin mazot parasını bile karşılamadığını belirtti. Bal, yeterli ödenek verilmediği için işlerin de zamanında bitirilemediğini kaydetti. 
     Yalçınkaya’nın soruları üzerine Bal, kendi firmasının davet için yeterli olduğunu kaydetti. Bal, ihaleler için davet gönderilmeyen diğer firmalardan bazılarının gerçekten yetersiz olduğunu, bazı firmaların ise neden davet edilmediğini anlamadığını belirtti. 
     Bal, "Her genel müdürün bir takımı vardır, o takımla iş yürür. 
     Bakanlar yanıltılıyor" dedi. 
     
     "ALEYHTE TANIK ÇAĞRILMASIN" 
     Yaşar Topçu, elinde firmaya yapılan ek ödeneklere ilişkin yazı bulunduğunu belirtti. 
     Topçu, "Bu firma ile ilgili dönemin Cumhurbaşkanı, ’alacağı varmış ödeyin’ diye yazı yazdı. Tamam dedik, araştırdık, alacağı çıkmadı" diye konuştu. 
     Topçu, Karayolları Genel Müdürü’ne, söz konusu firmanın neden çağrılmadığını sorduğunu, "ödenekleri harcamadığı, işi zamanında bitirmediği" yanıtını aldığını kaydetti. Dönemin Başbakanı Mesut Yılmaz’ın da kendisine, söz konusu firmanın neden davet edilmediğini sorduğunu aktaran Topçu, konuyu bu şekilde Yılmaz’a anlattığını belirtti. 
     Tanıkların dinlenilmesinin ardından söz alan sanık avukatı Ömer Asım Livanelioğlu, ihaleye davet edilmeyen 30 firma yetkilisinin şu ana kadar dinlendiğini ifade ederek, müvekkili aleyhine olan tanıkların çağrıldığını savundu. Livanelioğlu, "Artık ihaleye davet edilmeyen müteahhit grubunun tanık olarak dinlenilmesine son verilmesini istiyoruz" dedi. 
     Tülay Tuğcu, gelecek duruşmada, Remzi Tekin’in tanık olarak dinlenilmesinin kararlaştırıldığını belirterek, duruşmayı 31 Ocak 2006’ya erteledi. 
     Duruşmayı, Kırıkkale Üniversitesi Hukuk Fakültesi öğrencileri de izledi 
     
</TEXT>
</DOC>
