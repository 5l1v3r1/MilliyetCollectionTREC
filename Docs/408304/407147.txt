<DOC>
<DOCNO> 407147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sonyas09.html </URL>
<DATE> 2005/12/27/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Mantı yiyerek kilo almamak mümkün mü 
</HEADLINE>
<TEXT>

     
     Oktay ENSARİ KAYSERİ DHA 
     
KAYSERİ’nin simgeleri ve cografi işaretleri arasında yer alan mantının kilo yapmaması, kalp, şeker hastalığıyla, diyet yapanlar tarafından rahatlıkla tüketilmesi için, iyotlu tuz, salça yerine de domates kullanılması önerildi. 
     Erciyes Üniversitesi Beslenme ve Diyetetik bölümü öğretim üyeleri tarafından Kayseri mantılarını geleneksel ve sağlıklı beslenme yönleriyle değerlendirmek amacıyla yapılan çalışmada Kayseri’de Paşa, Şebit, Çerkez patatesli , Piravu su mantısı-peynirli mantı , yağ, tepsi ve etli mantı ile börek çorbası olmak üzere sekiz çeşit mantı yapıldığı ve satış için üretildiği belirlendi. Üniversitenin mantı araştırmasında, mantının diyet yapanlar, şeker ve kalp hastalarına dokunmaması için özellikle tuz konusuna dikkat çekilerek, şöyle denildi 
     Kayseri mantılarının ana malzemesi buğday unu, katkı maddeleri ise kıyma, peynir ve patatestir. Çeşidine göre değişmekle beraber, sarımsaklı yoğurt, salça-yağ karışımı, kırmızı toz biber, kuru nane ve sumak ile servis edilmektedirler. Mantıya, kıyma ve peynir konulduğu halde yağ eklenmesi ve eklenen tuz miktarının fazla olması gibi hatalı uygulamaların yapıldığı saptanmıştır. Mantıların sağlıklı olarak tüketilmesi için, şişman, kalp-damar, şeker hastası ve yüksek tansiyon rahatsızlığı olan kişilerin diyetisyen veya doktorun önerdiği miktar ve sıklıkta mantı tüketmelidir. Mantının lezzetini artırmak için, salça yerine domates kullanılması, hamuruna tuz konulduğu zaman içinin harcına tuz konulmaması, tuz olarak iyotlu tuzun tercih edilmesi ve pişmeye yakın katılması, kıyma ve peynir ile yapılan mantılara daha az miktarda yağ konulması ve konulan yağın yakılmaması gerekir. Mantıya bir porsiyon için 1 çay bardağı miktarında yoğurt konulması ve salata ile servis edilmesi önerilmektedir.'' 
     
</TEXT>
</DOC>
