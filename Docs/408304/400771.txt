<DOC>
<DOCNO> 400771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sonspo35.html </URL>
<DATE> 2005/12/05/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
'Nihat için kimse 1 milyon avrodan fazla vermez' 
</HEADLINE>
<TEXT>

     İspanyol spor gazetesi El Mundo Deportivo, Real Sociedad'ta forma giyen Türk futbolcu Nihat Kahveci'nin değerinin 1 milyon avrodan fazla olmadığını savundu. 
     1 Ocak tarihinde sezon arası transfer döneminin açılacağına dikkat çeken El Mundo Deportivo, Real Sociedad ile Nihat arasındaki problemin her geçen gün daha da karışık hale gelmeye başladığını belirtip, Nihat sorununun çözümünün ara transferde gitmesi olduğunu ileri sürdü. 
     ''Haziran ayında serbest kalacak Nihat için hiç kimse 1 milyon avrodan fazla vermez'' değerlendirmesini yapan gazete, yazın CSKA Moskova'nın Nihat için Real Sociedad'a 8 milyon Avro teklifi vermesi ve transferin daha sonra durdurulmasının ardından, hiçbir kulübün Türk futbolcu için resmi teklif yapmadığını kaydetti. 
     Ekonomik krizden çıkmaya çalışan Real Sociedad'ın Nihat ile müzakerelerinde dile getirildiği iddia edilen 1.2 milyon avroyu verebilecek durumda olmadığına dikkat çeken İspanyol gazetesi, Bask kulübüne yakın çevrelerde şu anda Nihat için verilecek en yüksek miktarın 1 milyon avro olduğunun konuşulduğunu vurguladı. 

     
</TEXT>
</DOC>
