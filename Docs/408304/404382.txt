<DOC>
<DOCNO> 404382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sonyas05.html </URL>
<DATE> 2005/12/17/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Hamilelikte düşük de olsa radyasyona dikkat 
</HEADLINE>
<TEXT>

     Hamilelerin, yaydığı radyasyon düşük de olsa bilgisayar karşısında fazla durmamaları, cep telefonunu vücutlarından olabildiğince uzak tutmaları gerektiği bildirildi. 
     Gaziantep Üniversitesi GAZÜ Tıp Fakültesi Kadın Hastalıkları ve Doğun Anabilim Dalı Öğretim Üyesi Doç. Dr. Necip Kepkep, AA muhabirine yaptığı açıklamada, hamileliğin ilk 7 haftasında radyasyona maruz kalınmasının bebeğin hücrelerinin mutasyona uğramasına neden olabildiğini kaydetti. 
     Hamilelerin hangi koşullarda radyasyona maruz kalabileceklerine ilişkin bilgi sahibi olmasının önemine dikkati çeken Kepkep, yaşamın bir parçası haline gelen bilgisayar ve cep telefonlarının düşük oranda da olsa radyasyon yayan cihazlar olduğunu belirtti. 
     Gebeliğin ilk 7 haftasında bebeğin kromozomlarının ve organlarının geliştiğini, bu safhada radyasyona maruz kalınması durumunda bebeğin hücrelerinin DNA'larında kırılma ve kopmalar olacağını ifade eden Kepkep, şöyle konuştu 
     ''Böyle bir durumda hücreleri zarar gören organda anormallikler oluşur. Bu anormallikleri özellikle kendisini yenileyemeyen organlarda görürüz. Bunların başında beyin ve omurilik yani santral sinir sistemi gelir. Santral sinir sistemi radyasyon nedeniyle zarar gören bir bebeğin zeka seviyesi düşük olabilir.'' Kepkep, kadınların özellikle hamileliklerinin ilk 7 haftasında bilgisayar karşısında fazla durmaması, durması zorunluysa bile bilgisayara belirli bir mesafede bulunulması gerektiğini ifade etti. 
     Cep telefonlarının ve bilgisayarların açık olduğu zamanlarda radyasyon yaydığını ifade eden Kepkep, ''Cep telefonları açık olduğu müddetçe cepte, belde ya da başucunda bulundurulmalı. Vücuda olabildiğince uzak tutulmalı. Böylelikle az da olsa olası etkilerden korunulabilir'' diye konuştu. 
     Cep telefonlarının yanı sıra elektrikli diğer cihazların ve baz istasyonlarının da belirli miktarda radyasyon yaydığının bilindiğini ifade eden Kepkep, kadınların hamilelik dönemlerinde doktorları tarafından radyasyona maruz kalabilecekleri ortamlar konusunda uyarılması gerektiğini kaydetti. 
     
</TEXT>
</DOC>
