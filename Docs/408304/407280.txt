<DOC>
<DOCNO> 407280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sondun22.html </URL>
<DATE> 2005/12/28/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Clinton-Monica Lewinsky skandalı lise tarih kitaplarına giriyor 
</HEADLINE>
<TEXT>

     ABD'nin eski başkanlarından Bill Clinton'ın, Beyaz Saray eski stajyeri Monica Lewinsky ile ilişkisi hakkında yalan söylediği gerekçesiyle açılan başkanlıktan azil davasıyla ilgili skandal, ABD'de liselerde okutulan tarih kitaplarına giriyor. 
     Üzerinden 7 yıl geçen ve güncel bir olay olmaktan çıkan skandalın, tarih kitaplarına uygun perspektifle girebilmesi için yeterince zaman geçmediği görüşü de bulunuyor. 
     Clinton'ın azli konusu, ekonomi, suç ve sağlık konularındaki başarılarının yanında, o dönemde Lewinsky ile ilişkisiyle ilgili basında yer alan renkli ayrıntılar atlanarak öğrencilere aktarılacak. 
     Columbia Üniversitesi tarihçisi Alan Brinkley, ''Bu konu elbette tarih kitaplarına girmeli. Çünkü yakın tarihimizde önemli bir olayı anlatıyor'' dedi. 
     Clinton, 1993-2001 yılları arasında Beyaz Saray'da görev yapmıştı. Bugün lise son sınıfa giden öğrencilerin, skandalın doruk noktasına ulaştığı dönemde 10 yaşında olduğu hesaba katıldığında Clinton'ın azli davasının tarih kitaplarına girmesi gerektiği değerlendirmesi yapılıyor. 
     ABD Temsilciler Meclisi, federal jüriye Lewinsky ile ilişkisi konusunda yalan söyleyerek adaleti yanılttığı gerekçesiyle Clinton'ın azline karar vermişti. Ancak kongrenin üst kanadı Amerikan Senatosu'nda yapılan oylamada Clinton azledilmekten kurtulmuştu. 
     
</TEXT>
</DOC>
