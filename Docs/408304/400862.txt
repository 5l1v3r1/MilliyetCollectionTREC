<DOC>
<DOCNO> 400862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/ekonomi/eko10.html </URL>
<DATE> 2005/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Konut kredisi faizi düşünce dava açtı 
</HEADLINE>
<TEXT>


EROL AKKIR Antalya DHA 

Antalya'daki bir bankadan, yüzde 1.64 faiz oranıyla 35 bin YTL konut kredisi kullanan Melek Taş, faiz oranı yüzde 1.14'e düşünce şu an kredi çekeceklere göre 12 bin 584 YTL fazla ödeme yapacağı gerekçesiyle tüketici mahkemesinde dava açtı. Kamuda işçi olarak çalışan ve ev almak için Mart 2005'te 10 yılda ödenmek üzere konut kredisi kullanan Taş, davayı 'sözleşmenin haksız şartının iptali ve yeni koşullara uydurulması' istemiyle açtı. 
Taş'ın avukatı Ümit Uysal, davanın Türkiye'de bir ilk olduğunu belirterek, "2005 yılı konut kredisi kullanımı açısından yoğun geçti. Kredi faizleri, konut kredisi kullandıran bankalar tarafından sürekli aşağı çekildi. Müvekkilim de bu konudaki yasada bulunan lehte hükümlerden yararlanmalı" diye konuştu. Açılan davanın geniş kitleleri ilgilendirdiğini dile getiren Uysal, "10 - 15 yıllık tüketici ilişkisinde 7 - 8 ay gibi kısa sürede oluşan değişiklikler tüketiciye yansıtılmalıdır" dedi. 


</TEXT>
</DOC>
