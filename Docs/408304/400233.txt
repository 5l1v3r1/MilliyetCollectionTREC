<DOC>
<DOCNO> 400233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/son/sondun16.html </URL>
<DATE> 2005/12/03/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Filistin'de seçim... Adayların kayıt işlemleri başladı 
</HEADLINE>
<TEXT>

     Filistin'de 25 Ocak'ta yapılacak genel seçim öncesi, iktidardaki El Fetih'in adaylarını belirlemek için yaptığı önseçimler sürerken, adayların kayıt işlemleri de resmen başladı. 
     Batı Şeria ve Gazze Şeridi'ndeki Merkez Seçim Komisyonu bürolarında, şimdilik sadece küçük grupların ve en az 500 imzayı toplayan bağımsız adayların kayıtları yapılıyor. 
     El Fetih Yönetimi, şiddet olayları, oy sandıklarının yakılması, seçmenlerle adaylar arasındaki tartışmalar nedeniyle Batı Şeria'nın iki kentinde daha, Salfit ve Kalkilya'da önseçimleri durdurdu. 
     Salfit yerel güvenlik sorumlusu Ekrem Ebu İsa, Salfit'te bazı silahlı kişilerin bir oy sandığını ateşe verdiklerini ve havaya ateş açtıklarını belirterek, kentte önseçimlerin sürdürülmemesi kararı alındığını söyledi. 
     Kalkilya'da da adaylarla seçmenler arasındaki tartışmalar nedeniyle önseçim iptal edildi. 
     
     EL HALİL'DE RACUB ÖNDE 
     Öte yandan, Batı Şeria'nın El Halil kentinde, dün yapılan önseçimlerde, Filistin Ulusal Yönetimi Ulusal Güvenlik Danışmanı Cibril Racub, resmi olmayan sonuçlara göre ön sırada yer alıyor. 
     El Halil önseçiminde, adaylar arasında 2. sıraya da Filistin'in eski Enformasyon Bakanı Nebil Amro yerleşti. 
     Parlamento seçimlerinde ilk defa yer alacak olan ve El Fetih'in en büyük rakibi olarak görülen Hamas ise adaylarının İsrail'e hedef olacağı gerekçesiyle henüz resmen aday göstermedi. Hamas, adaylarını en son dakikada ortaya çıkarma eğiliminde. 
     Hamas, aralarında geçen yıl öldürülen eski lider ve kurucularından Abdülaziz Rantisi'nin eşi Raşa El Rantisi'nin de bulunduğu bazı kadınlar ile üst düzey yöneticileri Dr. Mahmud el-Zahar, İsmail Haniya ve Şeyh Hasan Yusuf'u aday göstermeye hazırlanıyor. Hamas'ın adayları arasında bazı tutukluların da yer alabileceği belirtildi. 
     Öte yandan Hamas, İsrail Başbakanı Ariel Şaron'un, Hamas'ın adaylarını tutuklayabileceği yolundaki sözlerini eleştirdi. 
     Gazze'de Hamas'tan yapılan açıklamada, bunun Filistin'in içişlerine karışmak anlamına geldiği belirtilerek, Filistin Ulusal Yönetimi Başkanı Mahmud Abbas, Arap Ligi, İslam Konferansı Örgütü ve insan hakları örgütlerinden, Filistin seçimlerine İsrail'in müdahalesinin önlenmesi istendi. 
     
</TEXT>
</DOC>
