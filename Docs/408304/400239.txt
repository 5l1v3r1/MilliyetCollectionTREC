<DOC>
<DOCNO> 400239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/son/sondun22.html </URL>
<DATE> 2005/12/03/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Fener Patriği ve Kardinal Casper Türkiye'nin AB üyeliğinden yanayız 
</HEADLINE>
<TEXT>

     Fener Rum Patriği Bartholomeos ve Vatikan'a bağlı bir kurum olan Papalık Hıristiyanlararası Birlik Konseyi PHBK Başkanı Kardinal Walter Casper, Türkiye'nin AB üyeliğini olumlu karşıladıklarını söylediler. 
     Casper, İtalyan devlet televizyonu RAİ1'de ''A Sua immagine'' adlı programda bugün yayımlanan özel demecinde, ''Ortodokslar ve Katolikler, Türkiye'nin AB üyeliğinden yana'' dedi. Türkiye'nin üyeliğine hep sıcak baktıklarını belirten Casper, ''Türkiye'nin Avrupa'ya ait olduğunu düşünüyoruz. Dinler ve kültürlerin bu buluşması, her iki tarafa da fayda getirecektir'' diye konuştu. 
     Fener Rum Patriği Bartholomeos ise RAİ1'deki demecinde, Avrupa'da Müslümanların zaten yaşamakta olduğuna dikkati çekerek şöyle konuştu 
     ''Avrupa'da Türkiye'den ve Kuzey Afrika'dan pek çok Müslüman yaşıyor. Başka bir dinden, başka bir kültürden korkmamamız lazım. Türkiye, bazı reformlar ve de zihniyet değişikliğinden sonra AB'ye tam üye olarak kabul edilmeye hazır olacaktır.'' Patrik Bartholomeos, şiddet ve terörizmle mücadele açısından dinlerarası diyalogun büyük önem taşıdığına işaret ederek, sözlerini şöyle sürdürdü 
     ''Patrikhanemiz İslam'la diyalogun mimarlarından biridir. Ilımlı İslam'la bu diyalog, geçmişteki önyargıları kaldırmak, aramızda köprü kurmak, birbirimizi daha iyi tanımak, karşılıklı saygıyı artırmak açısından çok önemlidir. Bu sayede terörizm, dinsel fanatizm tehlikesini uzaklaştırmak da mümkün olacaktır. Dinsel fanatizm, fanatizmin en abartılı ve asla kabul edilemeyecek biçimidir. Zira fanatizm ile din birbiriyle çelişmektedir.'' Patrik Bartholomeos ve Kardinal Casper, RAİ1'deki demeçlerinde, Ortodoks Kilisesi ile Roma Katolik Kilisesi arasındaki sorunlara ve ilişkilere de değindiler. 
     Fener Rum Patriği Bartholomeos, iki kilise arasında diyalog sürecinin yeniden canlanmakta olduğunu belirterek, ''Önümüzdeki yıllarda Papa konumundaki Roma Piskoposu'nun birincilliği konusunu da tartışmamız gerekecek. Bu mesele, iki kilise arasındaki birliğin sağlanması bağlamında en büyük engel konumundadır'' dedi. 
     Kardinal Casper de, Papa'nın birincilliği meselesinin ikili ilişkilerde ciddi bir sorun olduğunu itiraf ederek şöyle konuştu 
     ''Katolikler olarak Ortodokslarla birbirimize çok yakın olmakla birlikte, Petrus'un halefi Papa'nın birincilliği konusu asıl problemlerden biri niteliğindedir. Ne Katolikler inançlarından vazgeçmek istiyorlar, ne de Ortodokslar. Ama birbirimizden öğrenmemiz gereken çok şey var.'' 
     
</TEXT>
</DOC>
