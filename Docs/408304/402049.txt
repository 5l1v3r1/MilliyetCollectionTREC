<DOC>
<DOCNO> 402049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/soneko39.html </URL>
<DATE> 2005/12/09/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Endeks Telekom, Telsim ihalesinden çekildi... 
</HEADLINE>
<TEXT>

     Endeks Telekom, Telsim ihalesinden çekildi. 
     Telsim ihalesine Endeks Telekom çatısı altında yabancı ortaklarıyla birlikte iştirak eden Endeks Holding Yönetim Kurulu Başkanı Selçuk Oral, konuyla ilgili yazılı bir açıklama yaptı. 
     Oral, açıklamasında, Telsim ihalesi sürecinde teslim edilen idari belgelerin ortaklarıyla aralarında gelişen bazı teknik sebeplerden dolayı kendilerine Tasarruf Mevduatı Sigorta Fonu TMSF tarafından tanınan ek süre içinde tamamlanamayacağını, bu nedenle ihale sürecinden çekildiklerini bildirdi. 
     Telsim ihalesi sürecinde bugün gelinen noktanın ve telaffuz edilen rakamların, öncelikle Türkiye açısından bir gurur vesilesi olması gerektiğini belirten Oral, ihaleye bu düzeyde ilgi göstererek Türkiye'nin geleceğine ne denli inandıklarını gösteren diğer gruplara başarı diledi. 
     Endeks Telekom İletişim Hizmetleri A.Ş., Endeks Holding ve Alman Otto ortaklığıyla oluşturulmuştu. 
     Endeks Telekom'un ihaleden çekilmesiyle 2 milyar 804 milyon dolar muhammen bedelli Telsim ihalesine İngiltere'den Vodafone Telekomünikasyon A.Ş., Mısır'dan Orascom Akdeniz İletişim Hizmetleri A.Ş., Rusya'dan Sistema Telekomünikasyon A.Ş., Kuveyt'ten MTC Telekomünikasyon ve İletişim Hiz. Tic. A.Ş., Dubai'den Etisalat Telekomünikasyon A.Ş. ve Dubai'den Uluslararası Yatırım ve Telekomünikasyon A.Ş'den oluşan 6 yabancı şirketin katılması bekleniyor. 
     
     TELSİM İHALE SÜRECİ 
     13 Aralık tarihinde Swissotel'de gerçekleştirilecek açık artırmada, teslim edilen idari belgeleri yeterli görülen katılımcıların teslim ettiği mali zarflar açılacak ve kısa liste oluşturulacak. 
     Kısa liste oluşturma aşamasında, en yüksek teklif veren teklif sahibinden başlamak üzere aşağıya doğru sıralama yapılacak. 
     En yüksek teklif veren teklif sahibi de dahil olmak üzere, en yüksek teklifin yüzde 70'ine eşit ya da daha yüksek teklif vermiş olan en fazla 5 teklif sahibi açık artırmaya alınacak. 
     En yüksek teklif veren teklif sahibinin teklifinin yüzde 70'ini veren katılımcı sayısı 3'ten az olursa, en yüksek teklif veren de dahil olmak üzere sayı 3'e tamamlanacak. 
     İhale, kapalı zarfla alınan tekliflerin sıralanması ve açık artırmaya katılacak katılımcıların belirlenmesinden sonra kapalı zarfla verilen en yüksek tekliften başlamak üzere açık artırma ile devam edecek. 
     Açık artırma, teklif sahiplerinin TMSF Telsim Varlıkları Ticari ve İktisadi Bütünlüğü Satış Komisyon huzurunda sözlü olarak tekliflerini sunmaları suretiyle gerçekleştirilecek, pey aralıkları 20 milyon Amerikan doları ve katları olmak üzere azami 100 milyon Amerikan Doları olacak. 
     Teklifler peşin bedel üzerinden verilirken, Telsim Varlıkları açık artırma aşamasında en yüksek teklif veren teklif sahibinin 3 kere duyurulmasından sonra Kurul'un onayına sunulmak üzere ihale edilecek. 
     
</TEXT>
</DOC>
