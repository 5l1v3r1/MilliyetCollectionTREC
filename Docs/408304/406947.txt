<DOC>
<DOCNO> 406947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sondun18.html </URL>
<DATE> 2005/12/27/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Kissinger Avrupalılar ABD'nin Irak'tan çekilmesini istemiyor 
</HEADLINE>
<TEXT>

     ABD’nin eski Dışişleri Bakanı Henry Kissinger, ABD’nin Irak’tan çekilmesinin iyi bir strateji olmayacağını söyledi. 
     Kissinger, Alman "Die Welt" gazetesine verdiği röportajda, "ABD’nin Irak’tan çekilmesini isteyen hiçbir ciddi Avrupalı yok. 
     Ancak Irak’ta kalırsak oradaki hükümetin yasallığını artırmamız lazım" dedi. 
     Irak’ta siyasi bir toplumun oluşturulabilmesi için Avrupalıların da çaba harcaması gerektiğini ifade eden Kissinger, "Geri çekilmek, bir strateji değil. Irak Silahlı Kuvvetleri ile birlikte hükümeti güçlendirmeli ve tabii ki ancak bundan sonra çekilmeliyiz" diye konuştu. 
     "Dünyanın en güçlü ülkesi olsa bile ABD’nin Avrupalılarla uzlaşmaya ihtiyacı olduğunu" belirten Kissinger, Amerikalıların, Irak konusunda da yardım almadıkları takdirde zorlanacaklarını söyledi. 
     ABD Başkanı George Bush’un da bazı psikolojik hatalar yaptığını savunan Kissinger, Bush’un, ABD’nin, Avrupalılarla fazla irtibatın olmadığı bir bölgeden geldiğine dikkat çekti. 
     AB’nin, ABD’nin bir ortağı olması gerektiğini ve küresel sorunların çözümü için birlikte hareket etmeleri gerektiğini kaydeden Kissinger, AB ile ABD arasında bir rekabetin doğması durumunda bunun kötü sonuçlar doğuracağı görüşüne yer verdi. 
     Kissinger, uluslararası terörizm tehdidi nedeniyle Avrupa ülkelerinin Müslüman azınlıklara nasıl davranmaları gerektiğinin sorulması üzerine de "Müslüman cemaatler kendilerini dışlarsa topluma entegre olmamış yeni azınlıklar ortaya çıkacaktır. Fransa’daki olaylar bu ülkedeki sosyal şartlardan kaynaklandı, ancak gerekli motivasyonu, ’cihatçıların’ Batılı kuruluşlara yönelik saldırılarından alıyorlar. 
     Bu harekete karşı nasıl mücadele edilebilir Bu zor bir soru. Ancak herhalde sadece Batılı kültürün temellerini doğru olarak kabul eden bir tutumla değil" şeklinde görüş belirtti. 
     Henry Kissinger ayrıca, "Almanya’da yeni bir milliyetçilik oluştuğuna inanıyorum, ancak eskisinden farklı bir milliyetçilik. 
     Almanlar eskiden kendilerini dünyanın en iyi savaşçıları olarak görürlerdi. Bugün ise dünyanın en iyi barışseverleri olmaya çalışıyor ve kendilerini ahlaki açıdan diğerlerinden üstün görüyorlar, özellikle de Amerikalılardan" diye konuştu. 
     Almanya Başbakanı Angela Merkel’i de 1990’lı yılların ortasından bu yana tanıdığını ifade eden Kissinger, Merkel’in iyi ve kararlı bir politikacı olduğunu söyledi. 
     
</TEXT>
</DOC>
