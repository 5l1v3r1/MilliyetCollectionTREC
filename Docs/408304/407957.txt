<DOC>
<DOCNO> 407957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/soneko35.html </URL>
<DATE> 2005/12/30/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Dolar geri döndü... 
</HEADLINE>
<TEXT>

     CNNTÜRK 

ABD para birimi dolarda 2002 yılında başlayan değer kaybı sona erdi. 
     Dolar dört yıldan bu yana ilk kez euro ve yen karşısında yıllık bazda değer kazandı. Doların değer artışında ABD Merkez Bankası FED'in arka arkaya yaptığı faiz artırımları en önemli rolü oynadı. 
     Faiz artırımlarına 1.5 yıl önce başlayan FED, 13 kez arka arkaya artırım yaparak yüzde 1 olan faiz seviyesini yüzde 4.25'e yükseltti. Aynı dönemde Avrupa Merkez Bankası sadece bir kez çeyrek puanlık artışla faizleri yüzde 2.25'e çekti. 
     Japon Merkez Bankası ise sıfır olan faizlerini değiştirmedi. 
     
     Faiz politikası seyri belirleyecek 
     Dolar, 12 Avrupa ülkesinin oluşturduğu euronun tedavüle girdiği tarihten bu yana yıllık bazdaki en yüksek artışını kaydetti. Geçen yıl sonunda 1.3666'ya kadar yükselen parite, bugün 1.1836'ya kadar geriledi. Doların değer artışı da yüzde 13.3 olarak kaydedildi. Dolar yen karşısında da yüzde 14.3 oranında değer kazandı. 
     Doların diğer para birimleri karşısındaki 2006 yılındaki seyrini ağırlıklı olarak faiz politikaları belirleyecek. FED'in önümüzdeki yıl iki kez daha faiz artışı yapıp oranı yüzde 4.75'e yükseltmesi beklenirken, Avrupa Merkez Bankası'nın da bir çeyrek puanlık artış daha yapacağı tahmin ediliyor. 
     FED'in iki artıştan sonra duracağı beklentisi piyasada ağır basmasına karşın, mevcut faiz oranları arasındaki fark nedeniyle doların yüksek seyrini 2006 yılında da koruması bekleniyor. 
     
     Analistler yanıldı 
     Doların 2005 yılındaki kuvvetli performansı büyük yatırımcılar için de sürpriz oldu. 
     Dolardaki yükselişi beklemeyen uzmanlar, ABD'nin artan cari açığı ve bütçe açıkları nedeniyle 2004 yılındaki düşüşün süreceğini tahmin ediyorlardı. Ancak faiz silahını kullanmaya devam eden FED'e diğer ülkelerin merkez bankalarından karşı ateş gelmeyince analistlerin tahminleri boşa çıkmış oldu. 
     Piyasanın üç büyük oyuncusu olan Deutsche Bank AG, UBS AG ve Citigroup, yaptıkları tahminlerde doların 1.40 seviyesine kadar düşmesini beklediklerini açıklamışlardı. 
     Doların euro, yen, pound, İsviçre Frangı, İsveş Kronu ve Kanada Doları'ndan oluşturulan sepet karşısındaki değerini gösteren endekste de yüzde 12.6 oranında yükseliş kaydedildi. Bu rakam, 1997 yılından bu yana en büyük yükselişi temsil ediyor. 
     
</TEXT>
</DOC>
