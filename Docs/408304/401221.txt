<DOC>
<DOCNO> 401221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/siyaset/axsiy02.html </URL>
<DATE> 2005/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'den rest 
</HEADLINE>
<TEXT>


Mali yardım tüzüğüne bağlanan şartlar gerilimi artırdı. Kıbrıs Türk Ticaret Odası, "Doğrudan ticareti şartlara bağlarsanız tüzükleri reddederiz" mesajı verdi 

GÜVEN ÖZALP Brüksel 


Avrupa Birliği'nin AB , Kıbrıs Türk toplumunu içinde bulunduğu izolasyondan kurtarmak amacıyla hazırladığı tüzükler konusunda gerilim iyice arttı. AB'nin tüzükler konusundaki birincil muhatabı konumunda olan Kıbrıs Türk Ticaret Odası KTTO , Brüksel'de, "Şarta bağlarsanız tüzükleri reddederiz" mesajını net bir şekilde verdi. Komisyon ise doğrudan ticareti KKTC tarafından kabul edilemeyecek "şartlara boğan" deklarasyonunu AB Daimi Temsilciler Komitesi'nin COREPER gündemine getirme konusundaki kararlılığını korudu. 
Komisyon'un 259 milyon euroluk mali yardım tüzüğünün geçmesini sağlamak için, doğrudan ticareti Rumların istedikleri şartlara bağlayan deklarasyonunda 4 ana unsur var. Deklarasyonda doğrudan ticaretin mümkün olabilmesi için "izlenmesi gereken" yol şu şartlara bağlanıyor 
- Yeşil Hat Tüzüğü'nün geliştirilmesi. 
- Maraş'ın Rumlara verilmesi. 
- Gazimağusa Limanı'nın ortak işletimi. 
- Mülk alım satımının durdurulması ve mülkiyet sorununun Avrupa İnsan Hakları Mahkemesi AİHM kararları ışığında çözülmesi. 
Bu 4 şart da Rumların taleplerini karşılamaya yönelik olması ve KKTC'ye yönelik bir faydasının bulunmamasıyla dikkat çekiyor. KTTO Başkanı Erdil Nami, temaslarında, "İzolasyonun hafiflemesi için sadece mali yardım yeterli olmaz. Hele doğrudan ticaretin şartlara bağlanması tarafımızdan asla kabul edilmeyecektir" mesjını net bir şekilde verdi. 

KOB'a da Rum damgası 
AB, Katılım Ortaklığı Belgesi'nde de KOB son değişiklikleri gerçekleştirdi. Çalışma Grubu'nda ele alınan belgede Rumların istekleri doğrultusunda değişikliğe gidildi. Milliyet'in 30 Kasım'da duyurduğu belgenin son halinde Türkiye'nin, tüm AB üyesi ülkelerle ilişkilerini normalleştirme konusunda "somut" adım atması istendi. 

'Lokmacı sınırını açın' 

KKTC Başbakanı Ferdi Sabit Soyer, Papadopulos'tan 1958'den beri kapalı olan Lokmacı Sınır Kapısı'nın açılmasını istedi. Soyer, Rum yönetiminin "ara bölgenin ihlal edildiği" iddiasıyla açılmasına karşı çıktığı Lokmacı kapısında sürdürülen çalışmaları inceledi. 


</TEXT>
</DOC>
