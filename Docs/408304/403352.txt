<DOC>
<DOCNO> 403352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/soneko06.html </URL>
<DATE> 2005/12/14/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Babacan Maastricht kriterlerinin ilkini bu yıl yakalayacağız 
</HEADLINE>
<TEXT>

     Devlet Bakanı ve Başmüzakereci Ali Babacan, bu yıl Türkiye’nin Maastricht tanımlı bütçe açığının GSMH’nin yüzde 3’ünün altına ineceğini kaydetti. 
     Babacan, Tempo Dergisi’nin yayın hayatına başlamasının 19. yılı dolayısıyla düzenlenen gecede yaptığı konuşmada, Türkiye’nin 3 Ekim sonrasında AB yolunda kaydettiği gelişmelere değindi. 
     Türkiye’nin bu değişim ve dönüşüm sürecinin komşu ve çevre ülkelerde de yakından takip edildiğini belirten Babacan, Türkiye’nin Avrupa ve AB için vazgeçilmez bir boyutu olacağını, 20-30 yıl sonra Avrupa ülkelerinin Türkiye’siz bir Avrupa’yı düşünemez noktaya geleceğini söyledi. 
     Maastricht kriterlerine işaret eden Babacan, "Maastricht kriterlerinin ilkini bu yıl yakalayacağız o da bütçe açığı. 
     Maastricht tanımlı bütçe açığımız bu sene GSMH’nin yüzde 3’ünün altına iniyor. Bu değer ABD’de 2 yıldır yüzde 5 civarında. AB üyesi Almanya, Fransa, İtalya ve İspanya’da bütçe açıkları yüzde 3’ün üzerinde" diye konuştu. 
     Babacan, gelecek yıl borcun Maastricht kriterleri çerçevesinde GSMH’ye oranının yüzde 60’ın altına ineceğini kaydederek, "Önümüzdeki yıl borç açısından para birliği kriterlerini yakalamış bir Türkiye olacak" dedi. 
     Türkiye’nin AB’yle müzakerelerin tamamlanacağı 10 yıl sonra yaklaşık 1 trilyon dolarlık GSMH’yi yakalayacağını, toplam ekonomik hacim olarak da AB’nin 6. büyük ekonomisi haline geleceğini vurgulayan Babacan, ayrıca kişi başına düşen milli gelirin de 10 bin dolara yükseleceğini ifade etti. 
     Tarama sürecinin başladığını hatırlatan Babacan, içinde bulunulan sürecin müzakere süreci olarak değil, katılım süreci olarak adlandırılmasının daha doğru olacağını söyledi. 
     Babacan, önümüzdeki hafta sonu itibariyle 6 faslın tarama sürecinin bitmiş olacağını belirterek, "Teknik çalışmalar saat gibi pürüzsüz çalışıyor. AB konusunu kesinlikle Türkiye konusu olarak görüyoruz. Toplumsal destek azalırsa süreç tıkanır. Herkese büyük sorumluluklar düşüyor" şeklinde konuştu. 
     
</TEXT>
</DOC>
