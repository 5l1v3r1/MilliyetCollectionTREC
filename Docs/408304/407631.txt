<DOC>
<DOCNO> 407631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/soneko35.html </URL>
<DATE> 2005/12/29/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
araç muayenede hukuki süreç henüz bitmedi... 
</HEADLINE>
<TEXT>

     Hüseyin Tunçay AA 

Anayasa Mahkemesi'nin, araç muayene istasyonları hizmetinin özelleştirilme yoluyla devrini düzenleyen 98 Sayılı Yasa'nın bazı hükümlerinin iptali ve yürürlüğünün durdurulması istemini reddetmesine ilişkin son kararının ardından, istasyonların devri için öncelikle Danıştay 8. Daire'de bulunan davanın sonucu beklenecek. 
     Alınan bilgiye göre, Danıştay 8. Daire'de Makina Mühendisleri Odası tarafından, ihalenin iptali için açılan dava bulunuyor. 
     8. Daire karar vermeden önce, Anayasa Mahkemesi'nde de bu konunun işlendiğinden hareketle, kararın beklenmesi yönünde görüş oluşturmuştu. 
     Yetkililer, Anayasa Mahkemesi'nden olumlu karar çıkmasının ardından, 8. Daire'den de bu yönde bir karar beklenebileceğini belirtirken, dolayısıyla bundan sonraki süreçte 8. Daire'den gelecek kararın bekleneceğine işaret ettiler. 
     
     DANIŞTAY 13. DAİRE 
     Bu arada 8. Daire'den olumlu karar çıkması durumunda, bu kez de Danıştay 13. Daire'ye dönülecek. 
     Araç muayene hizmetinin özelleştirilmesine ilişkin Rekabet Kurulu'nun görüşüne ilişkin yürütmeyi durdurma kararı veren 13. Daire, yürütmeyi durdurmaya gerekçe olarak, burada iki ihale ve iki kazanan olduğu ve bu durumun hukuka uygun olmadığını belirtmişti. Daire, bu konuda ÖİB'nin bir işlem tesis etmesi gerektiğine karar vermişti. 
     Yetkililer, henüz bu konuda ÖİB'de henüz bir karar oluşmadığını, ancak İdare'nin birinci ihalenin hukuken ve fiilen uygulanma imkanı kalmadığı, dolayısıyla Anayasa Mahkemesi kararı ile önü açılan ikinci ihalenin tamamlanması yönünde bir işlem tesis edebileceğini kaydettiler. 
     Bir yetkili, ''13. Daire'ye bu işlemi yapar göndeririz ve 13. Daire esastan karar verirken, bu işlemi de değerlendirip karar verirse hiç sorunsuz olur'' ifadesini kullandı. 
     Öte yandan Danıştay 1. Daire'de de, Özelleştirme İdaresi tarafından gönderilen imtiyaz sözleşmesine bakılacak ve buradan da onay beklenecek. 
     Araç muayene istasyonlarının özelleştirilmesine ilişkin ihaleyi, AKFEN-Doğuş-TÜV-SÜD Ortak Girişim Grubu, Türkiye genelinde iki ayrı bölgede toplam 613.5 milyon dolar teklif vererek kazanmıştı. 
     
</TEXT>
</DOC>
