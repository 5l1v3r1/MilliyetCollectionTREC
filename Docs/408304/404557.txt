<DOC>
<DOCNO> 404557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/son/sontur22.html </URL>
<DATE> 2005/01/01/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Zonguldak'ta zehirlenen 54 öğrenci taburcu oldu 
</HEADLINE>
<TEXT>

     Zonguldak'ta, bazı okullarda düzenlenen yılbaşı eğlencelerinde zehirlenen 54 öğrenci taburcu oldu. 
     SSK Zonguldak Bölge Hastanesi, Zonguldak Devlet Hastanesi ile Zonguldak Karaelmas Üniversitesi Tıp Fakültesi Hastanesi'nde tedavileri tamamlanan 54 öğrenci taburcu edildi. 
     Bazı okullarda dün yapılan yeni yıl eğlenceleri için kent merkezindeki aynı pastaneden alınan pastadan yiyen ve meyve suyu içen öğrencilerden 449'un da baş dönmesi ve mide bulantısı şikayetleri başlamıştı. 
     Gözaltına alınan pastane sahipleri M.A., H.A., ile işyerinde usta olarak çalışan 10 kişi, adliyeye çıkarılacak. 
     
     SORUŞTURMA SÜRÜYOR 

     Tarım ve Köyişleri Bakanlığı, Zonguldak'taki pasta zehirlenmeleri ile ilgili soruşturmanın devam ettiğini bildirdi. 
     Bakanlıktan yapılan yazılı açıklamada, dün Zonguldak İstanbul Pastanesi'nden satın alınan yaş pastalardan zehirlenme vakalarının görüldüğü hatırlatılırken, Tarım İl Müdürlüğü Kontrol Şube Müdürü ve elemanlarının derhal olay yerine intikal ettiği belirtildi. 
     Söz konusu pastanede Sağlık İl Müdürlüğü, Zonguldak Belediyesi Zabıta Amirliği ve Emniyet Müdürlüğü elamanlarının olayla ilgili incelemelerde bulunduğu ifade edilen açıklamada, şunlar kaydedildi 
     ''İstanbul Pastanesi, il müdürlüğümüzden, gıda sicil izni ve üretim izni almış bir işletmedir. İşletmede yetkililer tarafından sağlık ve hijyen şartları açısından inceleme yapılmış, herhangi bir olumsuzluk görülmemiştir. Üretimde kullanılan hammaddeler süt, un, yumurta, krema, çikolata gibi organaleptik olarak muayene edilmiş, herhangi bir bozulma, kokuşma görülmemiştir. 
     Ankara Refik Saydam Hıfzısıhha Müdürlüğü ile temasa geçilmiş, pastanede bulunan yaş pastalardan numune alınarak, analizleri yapılmak üzere, Ankara'ya gönderilmiş, yetkililerden tahminen çarşamba günü sonuç alınabileceğine dair şifahi bilgi alınmıştır.'' Zehirlenme vakalarında sürekli artış olması ve genelde okullarda yılbaşı kutlaması yapan öğrencilerin zehirlendiğinin öğrenilmesi ile Valilik tarafından merkezde bulunan tüm Belediye Başkanları aracılığıyla, söz konusu pastaneden yaş pasta alanların tüketimde bulunmamalarının duyurulduğu belirtilen açıklamada, şöyle denildi 
     ''Pastanede şu anda üretim yapılmamaktadır. Analiz neticelerine göre, il müdürlüğümüzce gerekli yasal işlemler yapılacaktır. 
     Şu an itibariyle Sağlık Bakanlığı ve Bakanlığımız mevzuatları çerçevesinde gerekçeli işyeri kapatma kararı hazırlanmakta olup takip eden saatlerde geçici kapatma işlemi gerçekleştirilecektir. Konu savcılığa intikal etmiş ve adli yönden gerekenler yapılmaktadır. Vaka sonucu 200 hasta SSK, 150 hasta devlet ve 45 hasta üniversite hastanesine başvurmuştur. Devrek İlçesi'nde 8, Çaycuma İlçesi'nde 9 ve Ereğli İlçesi'nde de bir vakaya rastlanılmıştır. SSK hastanesinde 90 ve üniversite hastanesinde de 1 yatan hasta mevcuttur. Ölüm yoktur. Diğerleri salimen taburcu edilmiştir. Olayın sebebinin yürütülecek soruşturma ve araştırma çalışmalarıyla, analiz sonuçlarının değerlendirilmesi sonucu ortaya çıkabileceği düşünülmektedir.'' 
     
</TEXT>
</DOC>
