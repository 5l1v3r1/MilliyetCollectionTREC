<DOC>
<DOCNO> 404451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/yasam/axyas01.html </URL>
<DATE> 2005/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya 2005'e buruk girdi 
</HEADLINE>
<TEXT>


Güney Asya'daki deprem felaketi, yılbaşı kutlamalarını gölgeledi. Partiler iptal edildi. Avrupa'da bayraklar yarıya indi. Uzakdoğu ülkelerinde de saygı duruşunda bulunuldu 

DIŞ HABERLER SERVİSİ 

Asya'nın güneyinde meydana gelen deprem ve tsunami felaketinde 125 binden fazla insanın hayatını kaybetmesi nedeniyle dünya, 2005'e buruk girdi. Yeni yıl kutlamalarına ilk başlayan Sydney'de, saatler gece yarısını vurduğunda, limanda düzenlenen havai fişek gösterisi renk cümbüşü yarattı. Bu sırada, hem katılımcılar, hem de ekranları başındaki milyonlarca kişi tsunami kurbanlarının anısına 1 dakikalık saygı duruşunda bulundu. Felakete 150'den fazla kurban veren Hong Kong'da da yeni yıl kutlamaları buruk geçti. 

Işıklar söndürüldü 
Tsunamiye birçok vatandaşını kurban veren Avrupa ülkelerinde de yeni yıl partileri iptal edildi. İptal edilmeyenler ise planlanandan daha sönük geçti. İsveç, Norveç, Finlandiya ve Almanya'da kayıplar için bayraklar yarıya indirilirken, Paris'te ünlü Champ Elysees Bulvarı'nda ışıklandırılan ağaçlar karartıldı. İtalya'da da birçok kentte partiler için harcanacak paranın afetzedelere gönderilmesine karar verildi. Sri Lanka, Tayland ve Singapur'da ise yeni yıl partileri yapılmadı, sadece felakette ölenler için saygı duruşu gerçekleştirildi. 
Bu arada, Viyana Filarmoni Orkestrası'nın her yıl 1 Ocak sabahı verdiği ve Eurovision üyesi ülkelerin televizyonlarından da naklen yayımlanan yeni yıl konserinin bu yılki programı, "Güney Asya'daki felaketzedeler için değiştirilerek Johann Straus'un "Radetky Marşı" adlı eserinin programdan çıkarıldı. 

3 dakika sessizlik 
Felaket nedeniyle Güney Kıbrıs'ta bulunan Lefkoşa, Limasol, Larnaka ve Baf Rum belediyeleri de Güney Asya'da meydana gelen depremde ölenler için yas tutmak amacıyla daha önceden organize edilen yeni yıl etkinliklerini iptal etti. 
Avrupa Birliği AB ülkelerinde, tsunami felaketinde ölenlerin anısına, çarşamba günü saat 12.00'de 3 dakikalık saygı duruşunda bulunulacak. AB ülkelerinde aynı gün bayraklar da yarıya indirilecek. 



</TEXT>
</DOC>
