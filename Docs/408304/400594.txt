<DOC>
<DOCNO> 400594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/yasam/yas01.html </URL>
<DATE> 2005/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Mucize bebek 
</HEADLINE>
<TEXT>


Türk doktor Kutluk Oktay'ın yumurtalık nakli yöntemi ile kanser tedavisinden sonra ilk kez doğal yolla hamile kalan kadın tüm kanser hastalarına umut oldu 

NEVSAL ELEVLİ Londra 

ABD'de Cornell Üniversitesi New York Presbyterian Hastanesi'nden Türk doktor Kutluk Oktay'ın uyguladığı yumurtalık nakli yöntemi ile dünyada ilk kez doğal yolla hamile kalan 33 yaşındaki kanser hastası Annie Dauer, şimdi bebeğini kucağından indirmiyor ve Türk doktora şükrediyor. Üç aylık Sienna Dauer de, tıp tarihine geçtiğinden habersiz, etrafa neşe saçıyor. 

'Artık çok geç' dediler 
ABD'NİN Ohio kentinde yaşayan jimnastik hocası Annie Dauer'e 2002 yılında Hodgkin lenfoma kanseri teşhisi kondu. Doktorlar Dauer'e kemoterapi tedavisi sonrası anne olma şansının yok olacağını söyledi. İlk tedaviden sonuç alınamadı. Dauer, 2. tedaviye başlamadan önce, yumurtalarının alınıp dondurulmasını istedi ancak "Bu işlem için vakit yok" dendi. 

Kutluk Oktay'a gitti 
DAUER, 2. tedaviye başlamadan önce Kutluk Oktay'a gitti. Oktay, Dauer'in sol yumurtalığını alıp likit nitrojen içinde dondurdu. İki hafta sonra kanser tedavisine devam edildi. İki sene sonra kanserden kurtulan Dauer'in dondurulan yumurtalık hücreleri karın derisinin altına yerleştirildi. Annie Dauer, 2.5 ay sonra doğal yolla hamile kalarak tıp tarihine geçti. 



</TEXT>
</DOC>
