<DOC>
<DOCNO> 404307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sonsiy14.html </URL>
<DATE> 2005/12/17/ </DATE>
<TIME> 20.35 </TIME>
<AUTHOR>  </AUTHOR>
<HEADLINE>
Erdoğan 2006'da seçim bekleyenler daha çok bekler... 
</HEADLINE>
<TEXT>

     Başbakan Recep Tayyip Erdoğan, 2006 yılının erken seçim yılı olduğunun söylendiğini belirterek, ''Daha çok beklersiniz. Biz görevi aziz Türk milletinden aldık, Deniz Baykal'dan değil'' dedi. 
     Erdoğan, AK Parti Konya İl Başkanlığı Toplantısı'nda yaptığı konuşmada, ülke nüfusunun 73 milyona ulaştığını, 73 milyon insanın sorununu, kendi sorunu gibi bilen bir siyasi kadroya sahip olduklarını söyledi. 
     Kısa sürede büyük mesafe aldıklarını, sıfırdan kurulan bir parti olmalarına rağmen bugünkü noktaya geldiklerini ifade eden Erdoğan, ''Halk bekledi ve kavuştu. Bu buluşmaya da vuslat diyebiliriz. En hızlı organizasyonu AK Parti olarak biz gerçekleştirdik. Mütevazı oldukça daha da güçleneceğiz'' dedi. 
     AK Parti'nin Türkiye markası olmaktan çıkıp bir dünya markası haline geldiğini belirten Erdoğan, dünya üniversitelerinde AK Parti'nin yükselişi ve muhafazakar demokrasi konularında doktora tezi verildiğini söyledi. 
     ''Varoşları şehre dönüştürmedikçe varoşlardan kopmayacağız. Onlar sahipsiz olmadıklarını bilecekler'' diyen Erdoğan, ''Bizim için 'Bunlar varoşları aldattılar' diyorlar. Sevsinler seni... Biz oraya inerken zevk alıyoruz. Bu bizim sorumluluğumuzdur'' diye konuştu. 
     Erdoğan, 2006 yılının erken seçim yılı olacağının söylediğini ifade ederek, şunları kaydetti 
     ''Daha çok beklersiniz. Biz görevi aziz Türk milletinden aldık, Deniz Baykal'dan değil. Biz ikinci dönemi de üçüncü dönemi de götüreceğiz. Örgütüme şunu söylüyorum. Dava inadınızdan vazgeçmeyin. Bir yanlışlık yapıp seçim kararı alsak, seçim meydanlarında bize, '5 yıllığına görev verdik, 5 yıl değil 3 yıl bile dayanamadılar. Bunlara mı görev vereceksiniz' diyecekler. Bugüne kadar ülkeyi yaz-boz tahtasına çevirdiler.'' 
     
     ''3 Y'' İLE MÜCADELE 
     Göreve gelirken, ''3 y'' ile mücadele edecekleri konusunda söz verdiklerini, yoksulluk, yolsuzluk ve yasaklara karşı mücadelelerini sürdürdüklerini belirten Erdoğan, ''Yolsuzluklara karşı başarılı oluyoruz. Ancak bizim içimizden de bazı sesler geliyor. Biz gerekeni yaparız. Kimse AK Parti'yi yolsuzlukla suçlayamaz. Ancak bunların derdi başka, suyu bulandırmaya çalışıyorlar'' dedi. 
     Erdoğan, AK Parti döneminde fona devredilen bankanın bulunmadığını ifade ederek, sözlerini şöyle sürdürdü 
     ''Biz göreve geldiğimizde 22 banka fona devredilmişti. Biz bunların pisliğini temizliyoruz. Ancak bazılarının gözü var görmüyor, kulağı var duymuyor, dili var hakikati söylemiyor. Kamu bankaları kar eder duruma geldi. Ziraat Bankası, zamanında çiftçiye yüzde 56 faizle kredi verirken zarar ediyordu, aynı banka şimdi yüzde 8-15 arasında faizle kredi verirken kar ediyor. Ne kadar korkunç sömürüyorlarmış, ne kadar kötü götürüyorlarmış. Görüyor musunuz Her şey artık eskisi gibi değil. Türkiye'nin aydınlanan yolunu karartmaya hiç kimsenin gücü yetmeyecek.'' AK Parti'nin henüz kimliğini belirleyemediği yolunda açıklamalar yapıldığını belirten Erdoğan, ''Biz kimliğimizi belirledik. Bunu anlayan bizimle bütünleşti. Ama tilki tilkiliğini yapacak, bundan vazgeçer mi '' diye konuştu. 
     
</TEXT>
</DOC>
