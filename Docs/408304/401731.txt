<DOC>
<DOCNO> 401731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sonsiy22.html </URL>
<DATE> 2005/12/08/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Baykal Şemdinli'de Birbirimizi dışlayarak bir yere varmamız mümkün değil 
</HEADLINE>
<TEXT>

     CHP Genel Başkanı Deniz Baykal, "Birbirimizden kuşku duyarak, birbirimizi dışlayarak, birbirimizi inkar ederek, birbirimizin hakkını yok sayarak bir yere varmamız mümkün değil" dedi. 
     Baykal, CHP Genel Sekreter Yardımcısı Mehmet Sevigen ile helikopterle Hakkari’nin Şemdinli İlçesi’ne geldi. 
     İlk olarak İlçe Belediye Başkanlığı’na gelen Baykal, belediye binası önünde, 9 Kasım’daki patlamada yaşamını yitiren Zahir Korkmaz’ın annesi, ağabeyi ve çocuklarıyla görüştü. 
     Zahir Korkmaz’ın ağabeyi Cengiz Korkmaz, olayın faillerinin yakalandığını ancak bunun acılarını dindirmediğini, kardeşinin 7 ve 9 yaşındaki iki çocuğu ile eşinin zor durumda olduklarını, bunun için yetkililerden yardım beklediklerini söyledi. 
     Korkmaz, bu tür olayların yaşanmaması için herkesin sağduyulu davranması gerektiğini belirtti. 
     Baykal ise olayın sorumlularının yakalandığını, ancak olayın henüz kapanmadığını ifade ederek, "Olayın kapanmasına izin vermeyeceğiz. Bu nedenle buradayız" diye konuştu. 
     Belediye Başkanı Hurşit Tekin’i makamında ziyaret eden Baykal, buradan geçtiği Kaymakamlık binasında, kapıda bekçi tarafından karşılandı. "Kaymakam Bey’in geleceğimden haberi yok muydu" diyen Baykal, kısa bir süre bekledikten sonra Kaymakam Altuğ Çağlar’ın makamına doğru gitti. 
     Bugün görevinin ilk günü olan Kaymakam Çağlar ile merdivende karşılaşan Baykal, Çağlar ile bir süre görüştükten sonra 1 ve 9 Kasım’daki patlamaların meydana geldiği yerlerde incelemede bulundu. 
     1 Kasım’da patlamanın meydana geldiği bölgede oluşan çukurda, 
     vatandaşlar tarafından yapılan mezar dikkati çekti. 
     
     "OLAYLAR MEMLEKETİN KARDEŞLİĞİNİ İSTEYEN HERKESİ ÜZDÜ" 

     Baykal, daha sonra Cumhuriyet Meydanı’nda halka hitap etti. 
     Bu tür olayların bir daha yaşanmaması gerektiğini belirten Baykal, "Şemdinli’de yaşanan olaylar sadece buradaki halkı değil, bu memlekette dürüst, namuslu, iyi niyetli, demokrasiye, hukuk devleti ve insan haklarına inanan, bu memleketin kardeşliğini, birliğini, bütünlüğünü isteyen herkesi üzdü" diye konuştu. 
     "Bu memleket hepimizindir. Burada kardeşçe, birlik içinde, ele ele, can güvenliği kaygısı olmadan yaşayabilmek istiyoruz" diyen Baykal, bunun talep edilmesinin herkesin öncelikli hakkı olduğunu vurguladı. 
     Herkesin birbirinin hakkına saygı göstermesi gerektiğini ifade eden Baykal, "Kardeşçe yaşamak için ne gerekiyorsa birlikte yapacağız. Ayrımcılık yok, dışlayıcılık yok, birbirimizi yok saymak, inkar etmek yok. Hepimiz tüm Türkiye’nin sahibiyiz. Bunu herkes içine sindirmelidir, bu anlayışla olaya bakmalıdır" dedi. 
     Bu anlayışla, memlekette barış ve huzurun birlikte sağlanacağına işaret eden Baykal, konuşmasını şöyle sürdürdü 
     "Yoksa birbirimizden kuşku duyarak, birbirimizi dışlayarak, birbirimizi inkar ederek, birbirimizin hakkını yok sayarak bir yere varmamız mümkün değil. Bunun sonu hüsran, kargaşa, dağılma, ayrışmadır. Bundan kimseye fayda yok. Ayrılıktan gayrılıktan hayır yok, el ele vereceğiz. El ele verirken de birbirimize saygı göstereceğiz. Birbirimizin hakkını hukukunu bileceğiz. Ölen kardeşinizin annesini, çocuğunu gördüm, kardeşlerini dinledim. 
     Söyledikleri bir şey var Kimse kin, intikam, nefret düşmanlık peşinde değil Elbette adalet işlemeli ve olaylar unutulmamalıdır. Gerçekler ortaya çıkarılmalıdır." Baykal, "Bu memleketin tapusu kimsenin cebinde, üzerinde vekaletinde değildir. Bu memleketin tapusu Şemdinli, Yüksekova, Çukurca dahil Türkiye’nin 70 milyon insanın yüreğindedir, beynindedir, zihnindedir" dedi. 
     Baykal, Cumhuriyet Meydanı’nda yaptığı konuşmada, gerçeklerin ortaya çıkarılması ve bu tür olayların bir daha yaşanmaması gerektiğini ifade ederek, şöyle konuştu 
     "Buraya gelirken sizin anlayışınızı, düşüncelerinizi, yaklaşımınızı bütün Türkiye görsün, düşünceler çarpıtılmasın, düşmanlıklar yaratılmasın, suçlamalar yapılmasın istiyoruz. Bunun unutulmamasını, Türkiye’de doğru anlaşılmasını sağlamak istiyoruz. 
     Husumeti, düşmanlığı kaldırmak, herkesin hakkını korunmasını sağlamak istiyoruz. Yapılanların kimsenin yanına kalmamasını, adaletin işlemesini sağlamak istiyoruz. Burada bir yanlış var mı Bu taleplerde memleketimizin birliğine, bütünlüğüne karşı bir terslik var mı 
     Kardeşlik, birlik, bütünlük böyle olur. Hukuk işleyecek, adalet yerine getirilecek, hak yolunu bulacak. Bunu sağlamak zorundayız." Bölgenin çok büyük acıların içinden geçtiğini, bunlara son verilmesi gerektiğini belirten Baykal, "Bütün Türkiye olarak bu tavrı takınırsak, burada dile getirdiğimiz düşünceyi bütün memleket olarak siyasetiyle, gazeteleriyle, medyasıyla, aydınıyla, okumuşuyla ve halkıyla hep beraber paylaşırsak, bir daha kimse böyle olaylar yapmaya cesaret edemez. Toplumumuzun bu bilince sahip olduğuna inanıyorum. 
     Bunu gerçekleştirmeye katkı sunmak için aranıza geldim" dedi. 
     "Siz-biz" diye bir ayrım olmadığını ifade eden Baykal, sözlerine şöyle devam etti 
     " Ben sizin evladınızım diyen insanlar kadar kendimi sizin evladınız sayıyorum. Sizin beni kendi evladınız saymamanızı anlamam mümkün değil. Sen-ben ayrımı yok artık, hep beraberiz. Ben de bir siyasetçi olarak size, sizin evladımız dedikleriniz kadar hizmet etmekte kendimi görevli ve yükümlü sayıyorum. O nedenle böyle bir ayrımı hiçbir zaman kabul etmiyorum. Bu memleketin tapusu kimsenin cebinde, üzerinde, vekaletinde değildir. Bu memleketin tapusu Şemdinli, Yüksekova, Çukurca dahil Türkiye’nin 70 milyon insanının yüreğindedir, beynindedir, zihnindedir. Siz Antalya’ya benim sahip çıktığım kadar sahip çıkma hakkına sahipsiniz. Ben de kendimi Hakkari’ye sizin sahip çıktığınız kadar sahip çıkma hakkına ve görevine sahip sayıyorum." Artık millet olarak ağız tadıyla, huzur içinde yaşamanın yolunun bulunması gerektiğine işaret eden Baykal, bunu gerçekleştirmek iddiasıyla burada bulunduklarını, gerekli her türlü desteği vermeye hazır olduklarını belirtti. 
     Baykal, konuşmanın ardından helikopterle Hakkari’nin Yüksekova İlçesi’ne gitti. 
     
</TEXT>
</DOC>
