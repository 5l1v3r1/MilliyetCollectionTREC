<DOC>
<DOCNO> 402885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/ekonomi/aeko.html </URL>
<DATE> 2005/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
2005 hedefi aşılabilir 
</HEADLINE>
<TEXT>


Yılın üçüncü çeyreğinde iç talepteki ve yatırımlardaki artışın etkisiyle yüzde 7.3'ü bulan büyüme oranı beklentilerin üzerinde gerçekleşti. Yıl sonunda yüzde 5'lik büyüme hedefinin aşılacağı tahmin ediliyor 

EKONOMİ SERVİSİ 

Türkiye ekonomisi yılın üçüncü çereğinde temmuz - eylül yüzde 7.3 ile beklentilerin üzerinde büyüdü. Piyasaların beklentisi yüzde 5.2'ydi. Büyümedeki sürpriz özellikle iç talepteki ve yatırımlardaki artıştan kaynaklandı. 
Dokuz aylık büyüme gayri safi milli hasıla GSMH gelişme hızı yüzde 5.5 ile yıl sonu için hedeflenen yüzde 5'in üzerinde gerçekleşti. Yıl sonunda yüzde 5 hedefinin üzerine çıkılabilmesi için son çeyrekte yüzde 3.4'ün üzerinde büyüme yeterli olacak. Son çeyrekte büyüme oranı sıfır olsa bile yılın tamamındaki büyüme yüzde 4.2'de kalacak. 
Türkiye İstatistik Kurumu GSMH'ye göre üçüncü çeyrekteki büyüme oranını yüzde 7.3, gayri safi yurtiçi hasılaya GSYİH göre yüzde 7 olarak açıkladı. 

Tüketim hızlı arttı 
Üçüncü çeyrekte cari fiyatlarla GSMH yüzde 13 artışla 150 milyar 541 milyon YTL, dolar bazında 112 milyar 167 milyon dolar oldu. GSYİH cari fiyatlarla 150 milyar 516.9 milyon YTL, dolar bazında 112 milyar 148 milyon dolar olarak açıklandı. 
Yılın ilk çeyreğinde yüzde 4, ikinci çeyrekte yüzde 4.4 olan özel nihai tüketim harcamaları artışı üçüncü çeyrekte yüzde 11.2'yi buldu. Dayanıklı tüketim malları tüketimi yüzde 31, gıda ve içki tüketimi yüzde 10.3 arttı. 
Devletin nihai tüketim harcamaları yüzde 3.3 büyürken, yatırımlardaki sabit fiyatlarla büyüme hızı ise yüzde 27.8'i buldu. Kamu sektörü yatırımları yüzde 32.8, özel sektör yatırımları yüzde 26.7 büyüdü. 
Sektörler bazında bakıldığı zaman yüzde 6.4 büyüme sağlayan tarım sektörü üçüncü çeyrekte büyümeye 1.3 puan, yüzde 5.6 büyüyen sanayi sektörü büyümeye 1.4 puanlık katkıda bulundu. İnşaattaki yüzde 19.7'lik yükseliş genel büyümeye 0.8 puan, yüzde 7.1 artış gösteren ticaret sektörü büyümeye 1.7 puan katkı yaptı. 
Üçüncü çeyrekte mali sektörler yüzde 0.5 küçülürken ithalat vergisi yüzde 14.1 arttı. İthalat vergisinin GSYİH büyümesine katkısı 0.9 puan oldu. 

15 çeyreklik rekor 
Üçüncü çeyrekte yüzde 7.3'lük bir büyümeyle birlikte Türkiye ekonomisi yüzde 9.5 küçüldüğü 2001 krizinden sonra Ocak 2002'den itibaren 15 çeyrek üst üste büyümüş oldu. 





'Yıl sonunda büyüme yüzde 6.2 olur' Uluslararası yatırım bankası Morgan Stanley, Türkiye ekonomisinin tahminlerin üzerinde büyüdüğünü açıkladı. Yüzde 7 olan GSYİH bazındaki büyümeyi Morgan Stanley yüzde 6.8, piyasalar yüzde 5.2 tahmin ediyordu. Morgan Stanley mevcut trend sürerse Türk ekonomisinin 2005'te yüzde 6.2, gelecek yıl da yüzde 6.5 büyüyebileceği tahmininde bulundu. 

'Rakamlar gelecek yıl için de umut verici' Sabancı Holding Yönetim Kurulu Başkanı Güler Sabancı, üçüncü çeyrekteki yüzde 7.3'lük büyüme hızını yorumlarken "Üçüncü çeyrekte gerçekleşen bu trendin, son çeyrekte de devam etmesini ve böylece yıllık büyüme rakamının planlanan yüzde 5'in üzerinde bir rakama ulaşmasını bekliyorum. Bu sonucu, yılın son çeyreği ve gelecek yıl için umut verici buluyorum" dedi. 


</TEXT>
</DOC>
