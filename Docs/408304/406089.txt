<DOC>
<DOCNO> 406089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sontur22.html </URL>
<DATE> 2005/12/23/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Emniyet'ten "Kapıkule" yorumu Suçu işleyenin mesleğine bakmayız 
</HEADLINE>
<TEXT>

     Emniyet Genel Müdürlüğü Sözcüsü İsmail Çalışkan, Kapıkule Gümrük Kapısı’nda yapılan operasyonların bugüne kadar yapılan büyük operasyonlardan biri olduğunu belirterek, olaya karışan polislerle ilgili, "Biz suçu işleyenin mesleğine bakmayız, olayın üzerine karalılıkla gideriz" dedi. 
     Haftalık bilgilendirme toplantısında, Maliye Bakanlığı’nın 1 Ocak 2006 tarihinden itibaren yeniden değerlendirme oranını 9.8 olarak 
     tespit ettiğini vurgulayan Çalışkan, trafik cezalarının da bu oranda zamlı uygulanacağını bildirdi. Trafik cezalarında Kabahatler Kanunu çerçevesinde peşin ödemede indirim yapılacağını da ifade eden Çalışkan, peşin ödemede yüzde 25 oranında indirim yapılarak cezaların tahsil edileceğini kaydetti. Çalışkan, ekonomik durumu uygun olmayan vatandaşların yeni uygulamayla cezalarını 4 taksitle ödeyebileceğini de söyledi. Cep telefonlarının halk arasında dinlenip dinlenmediğinin anlaşılması için 31 31 yazdıktan sonra anlaşılabileceği gibi yanlış söylentinin yayıldığını vurgulayan Çalışkan, "Böyle bir uygulama ile tespit yapılması söz konusu değil" dedi. 
     
     KAPIKULE OPERASYONU 
     Daha sonra gazetecilerin Kapıkule Gümrük Sınır Kapısı’nda gerçekleştirilen operasyonla ilgili soruları yanıtlayan Çalışkan, operasyonun mahkeme kararıyla yapıldığını, birtakım teknik tespitlerin ardından gözaltı uygulamasına gidildiğini söyledi. Operasyonun bugüne kadar gerçekleştirilen büyük operasyonlardan biri olduğunu belirten Çalışkan, gözaltına alınan polislerin sayısının yüksek olması konusunda, "Biz suçu işleyenin mesleğine bakmayız, olayın üzerine kararlılıkla gideriz" diye konuştu. 
     Emniyet teşkilatı içerisinde bu tür suçlara karışan kişilerin her zaman üzerine gidildiğini vurgulayan Çalışkan, gelen ihbarlar ve duyumların değerlendirildiğini ifade etti. 
     Çalışkan, Edirne’deki operasyonun, tespit yapılması için diğer sınır kapılarında da yapılabileceğini söyledi. 
     "Yurtdışında bir operasyonda İBDA-CÜ örgütüne mensup iki kişinin yakalandığı ve bu kişilerin İstanbul’daki sinagog patlamasına karıştığı" iddialarının hatırlatılması üzerine de Çalışkan, bu konuda kendisine bilgi gelmediğini, yurtdışı operasyonlarında bilgi alış-verişinin zaman aldığını bildirdi. 
     
</TEXT>
</DOC>
