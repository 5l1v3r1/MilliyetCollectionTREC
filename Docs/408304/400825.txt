<DOC>
<DOCNO> 400825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sonyas02.html </URL>
<DATE> 2005/12/05/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
Kurtlar Vadisi'nde ölüm sırası Halo'da 
</HEADLINE>
<TEXT>

     İLKNUR GÜLMEZ MİLLİYET TELEVİZYON EKİ 

Kanal D'nin reyting rekorları kıran dizisi Kurtlar Vadisi'ne 64. bölümde "Halo" karakteriyle katılan ve kısa sürede herkesin beğenisini kazanan Sönmez Atasoy, 15 yıldır kendisine gelen tüm dizi tekliflerini geri çevirdiğini söyledi. 
     Kurtlar Vadisi'nde oynaması için teklif geldiği zaman yapımcı şirkete "Hayır" demek için gittiğini belirten Atasoy, bir anda kendisini sette bulduğunu belirtti. Onlarca karakterin öldürüldüğü dizide sağ kalmasını sevilen bir karakter olmasına bağlayan Atasoy, "Bugüne kadar Bahadır Özdener ve Raci Şaşmaz senaryoda beni öldürmeyi çok istediler ancak bir türlü kıyamadılar. Ama herkes gibi Halo'nun da ölmesi gerekiyor. Dizi bitmeden Halo da kör bir kurşunla diziye veda edecek" dedi. 
     TRT'nin ilklerinden biri olan ve 41. sanat yılını kutlayan Atasoy ile konuştuk 

- 15 yıl sonra Kurtlar Vadisi'nden gelen teklife 'evet' demenizdeki neden neydi 
"İlk defa hayatımda bir senaryoyla karşılaştım. Bugüne kadar birçok teklif geldi ancak hepsi karşılıklı dırdırdı. O yüzden dizi oyunculuğu yapmıyordum. Artık 'Sönmez Atasoy bu işi yapmıyor' diye ilan edilmişti. İlk defa oynayacağım rolü, kim olduğunu ilk okuyuşumda gördüm. Beni ikna ettiler ve diziye başladım. İyi ki de başlamışım. Müthiş keyifli bir dizi." 

- Bir mafya babasını oynuyorsunuz. Sokaktaki tepkiler nasıl 

"Halo sözüm ona bir mafya babası. Sokaktakiler mafya babalığı Halo'nun onuncu sıradaki özelliğiymiş gibi davranıyorlar. Kendilerine çok sıcak ve yakın buluyorlar. O dobralığı, zekası, biraz Anadolu insanında ki uyum ve cesareti 7'den 70'e simitçiden tutun da büyükelçiye kadar inanılmaz bir ilgi var. Halo'yu çok seviyorlar mafya babası olduğunu akıllarına bile getirmiyorlar. Çoğu zaman ben bu adam mafya babası bu kadar sevmeyin ya diye uyarıyorum." 

- Hiç başınızdan ilginç olaylar geçti mi 

"Haziran ayında New York'taydım. Kendi Gökkubemiz adlı tek kişilik oyunu oynadım. New York'ta meşhur olmak gibi birşey aklımın ucundan bile geçmiyordu. Sokakta Türkler ve yahudiler, Amerikalılar önümü kesip konuştular. Modern Sanat Müzesi'nin önündeydim. Biri arkamdan gelip sarıldı 'Polat'a sahip çık' dedi. Neye uğradığımı şaşırdım. Orada restoran sahibi bir Türkmüş. Amerika'ya giderken uçakta benden biraz daha genç bir profesör geldi. 'Ben sürekli eleştirmişimdir ve nefret ederim bu tavırlardan. Fakat size hayranım bir fotoğraf çekebilirmiyiz ' dedi. Amerika'da kongreye gidiyorlarmış. O beyefendiden sonra beş profesör daha gelip fotoğraf çektirmek istedi." 

- Kurtlar Konseyi'nden yaşamayı başaran birkaç kişiden birisiniz Halo, nasıl becerdi yaşamayı 

"Bu benim irademle olan bir şey değil. Raci ve Bahadır'ın elinde olan bir şey. Hatta bir ara bana 'Ya bu Halo'yu bizim başımıza bela yaptın. Öldürecektik ama sayende öldüremiyoruz. Senin yüzünden senaryoyu kurguyu değiştirdik. Bari sürdürelim' dediler. Gelen tepkiler yüzünden açıkçası beni öldürmeye kıyamıyorlar. Ama bir yerde öleceğim. Gitmem lazım ki anlamı olsun. Herkes cezasını bulacak. Aslında Halo kötü bir adam değil, kanun dışı. Seyirci kanun, yasadışı olduğunu kulak arkası yapıyor, hoş insan olmasını kabul ediyor." 

- Bu kez de Halo hayranları üzülecek. 

"Seyirci üzülmesin diye Raci ve Bahadır bir önlem aldılar. Zannediyorum 15-20 gün sonra çok yumuşak 'Ekmek Teknesi' inceliğinde bir dizide hemen başlayacağım. Seyirci 'Niye öldürdünüz bu adamı' diye düşünürken ben tekrar onların karşısına çıkacağım. Ancak rolüm nedir, ne zaman çekimlere başlanacak, nerede çekilecek, kimler olacak onları ben de bilmiyorum. Bu detayları benden de saklıyorlar." 

- Pola, Halo'yu cezaevinden kaçırdı, şimdi hep yanında. Diyet mi ödüyor 

"Polat'a çok büyük minnet borcu var. Aralarında da baba-oğul gibi belirsiz bir bağ oluştu. Halo Polat'a yardım ediyor ancak önümüzdeki bölümlerde Halo'yu da kaybedeceğiz. Sonuna kadar Polat'ın yanında olamayacak." "Zeki Alasya dekor boyuyordu" 

-Oyun yazarlığı, rejisörlük, yönetmenlik, oyunculuğun yanısıra Haliç Üniversitesi'nde öğretim görevlisisiniz.Nasıl yetişiyorsunuz hepsine 

"Haliç Üniversitesi Tiyatro Bölümü'nde hocalık yapıyorum. Benim vaktim çok. Hepsine yetişiyorum ancak gönlümce yapabiliyor muyum, onda şüpheliyim. Bu yıl 41. yılıma girdim tiyatroda. 1964'te konservatuarda öğrenciyken Arena Tiyatrosu'nda Yıldırım Önal'ın yönettiği, Altan Karındaş'la beraber başrolünü oynadığımız 'Kargalar Okulu' adlı oyunla profesyonelliğe adım attım. Başlarken yanımda Zeki Alasya vardır. Fakat Zeki Alasya o zaman dekorları boyuyordu. Altan Karındaş o zaman 'Birbirinize dikkat edin, sahip çıkın. İkiniz de çok değerli çocuklarsınız' demişti. Zeki'yle 25 yıl sonra karşılaştık." 

- Nasıl bir öğretmensiniz Neler öğretiyorsunuz öğrencilerinize 

"Yumuşak bir öğretmen değilim. Öğrenci beni üçüncü senede çözüyor. Dört senelik okulda üç sene içinde ne yapabilirsem yapıyorum. Sonra arkadaş oluyoruz. Beni çok sert zannediyorlar. Hiç taviz vermiyorum. Üçüncü senede çözülüyorum artık onlara karşı. Öğrencilerime, oyuncularıma sete gelirken film çekmeye diye gelmeyin. Hatta çaktırmadan kameranın nerde olduğunu bile bilmeyin. Onun sahibi var. Siz orda hayatın içine girin ancak o zaman başarılı olabilirsiniz diyorum. Ben de mümkün olduğu kadar sete giderken öyle yapıyorum. En iyi tiyatro oyuncusu sahnede ezberini en iyi unutandır. Oyunu en iyi bilen fakat hiç bilmeyendir." 

- Kurtlar Vadisi'nde Mafya babası Halo'ya öğrencileriniz nasıl tepki veriyorlar 

"Tiyatro bölümü öğrencileri beni mafya babası olarak görmüyor ve çok hazzediyorlar. Tiyatro bölümünden olmayan öğrencilerde "Halo Dayı Hocam" olarak hitap ediyorlar bana. Kürtçe'de Halo dayı demekmiş. Ben Erzincan'lıyım biz de Halil'in kısaltmasıdır Halo. Yazanlarda Halil İbrahim'in kısaltması olarak yazmışlar ancak sonradan böyle bir şey ortaya çıktı. " 

- Şu anda Kurtlar Vadisi'nin gözdesi en büyük espiriler sizde. Kendinizden bir şeyler katıyor musunuz 

Hayır kendimden hiçbirşey katmıyorum. Bugüne kadar senaryoda yazılanların dışında bir tek değişiklik yada kendimden bir şeyler katmadım. Çünkü yapılmayacak kadar çok ustaca ve güzel yazılıyor. Bana kırkıncı yılımda verilen en büyük ödül Raci ve Bahadır'ın yazdıkları senaryo." 


     
     Naz Elmas öğrencim, Fadik Atasoy kızım 

     - Öğrencileriniz arasında popüler isimlerde var mı 

"Eskilerden Derya Baykal var. Gençlerden Naz Elmas var. Çok iyi bir öğrenciydi. İlk defa genç bir kızı oynadığını gördüm. Okulda hep shaeksper'deki yaşlı kraliçeli ve leydileri oynardı. İsterse daha başarılı olabilir. Yeterki biraz önce anlattığım şeylere sahip çıksın çok daha iyi yerlere gider. Bu yıl Altın Portakal'ı alan Fadik Atasoy benim kızım. Geçen yıl Altın Portakal alan Tülin Özen benim öğrencim. Bunlar gibi çok önü açık öğrencilerim var." 


     
</TEXT>
</DOC>
