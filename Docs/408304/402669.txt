<DOC>
<DOCNO> 402669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sondun12.html </URL>
<DATE> 2005/12/12/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Lübnan'da bomba patladı, Suriye karşıtı gazeteci milletvekili öldü 
</HEADLINE>
<TEXT>

     Lübnan'ın başkenti Beyrut'un bir banliyösünde bombalı araç havaya uçtu, gazeteci milletvekili Cibran Tüeyni öldü. 
     Görgü tanıkları, patlamada 4 kişinin öldüğünü ve yaralananlar olduğunu kaydederken, polis, patlamada en az 10 kişinin yaralandığını kaydetti. 
     Lübnan televizyonları LBC ve Future, Suriye karşıtı Tüeyni'nin bombalı saldırıda öldüğünü duyurdu. 
     Polis, Tüeyni'nin öldüğü haberlerini henüz resmi olarak doğrulamadı. 
     Bölgeden gelen haberlerde, Beyrut'ta nüfusun çoğunluğunu Hıristiyanların oluşturduğu sanayi bölgesi Mekalis'teki patlamada zırhlı bir aracın zarar gördüğü bildiriliyor. Patlamada bazı araçların ve çevredeki dükkanların alev aldığı, binalarda hasar meydana geldiği kaydediliyor. 
     Kurtarma görevlilerinin yaralıları hastaneye kaldırmaya çalıştığı, polisin bölgeyi kordon altına aldığı bildirildi. 
     Patlamanın meydana geldiği, nüfusun çoğunluğunu Hıristiyanların oluşturduğu sanayi bölgesi Mekalis'in, eski Lübnan Başbakanı Refik Hariri suikastını soruşturan BM heyetinin bürosunun birkaç kilometre uzağında olduğu belirtiliyor. 
     Lübnan'da son aylarda meydana gelen bir dizi patlama, basın yayın organları tarafından Hariri suikastıyla bağlantılandırılarak, saldırılar soruşturmayı engelleme çabaları olarak nitelenmişti. 
     Bugünkü patlamadan birkaç saat önce, BM soruşturma heyetinin başkanı Detlev Mehlis'in soruşturmayla ilgili son raporunu BM Genel Sekreteri Kofi Annan'a sunduğuna dikkat çekiliyor. 
     Mehlis'in, önceki ayki raporunda, şubat ayında düzenlenen Hariri suikastına Suriyeli ve Lübnanlı istihbarat servislerinin karıştığı ima edilmişti. 
     
     SURİYE'DEN İLK TEPKİ 

     Suriye, Lübnan’ın başkenti Beyrut’ta meydana gelen patlamanın zamanının, Suriye’nin itibarını zedeleme niyetinin göstergesi olduğunu bildirdi. 
     Suriye’nin resmi ajansının haberinde, Beyrut’ta, nüfusun çoğunluğunu Hıristiyanların oluşturduğu sanayi bölgesi Mekalis’de meydana gelen, "zamanlamasıyla Suriye’ye suçlamalar yöneltme niyeti taşıyan" saldırının kınandığı belirtildi. 
     
</TEXT>
</DOC>
