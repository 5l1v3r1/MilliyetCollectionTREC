<DOC>
<DOCNO> 404659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sondun25.html </URL>
<DATE> 2005/12/19/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
'Dr. Mikrop' ile 'Bayan Şarbon' da serbest kaldı 
</HEADLINE>
<TEXT>

     Irak'ın devrik lideri Saddam Hüseyin döneminin 24 üst düzey yetkilisinin cezaevinden serbest bırakıldığı bildirildi. 
     Bağdat'taki bir avukat, ''Dr. Mikrop'' olarak bilinen Rihab Taha ile ''Bayan Şarbon'' olarak bilinen Hüda Salih Ammaş'ın da serbest bırakılanlar arasında olduğunu söyledi. 
     Bağdat havalimanındaki Amerikan askeri üssünden dün salıverilen eski Yüksek Eğitim ve Bilimsel Araştırma Bakanı Hümam Abdülhalik Abdülgaffur ile eski İletişim ve Ulaştırma Bakanı Ahmet Murtaza Ahmet Halil'in de, Ürdün'ün başkenti Amman'a gitmek üzere bekledikleri bildirildi. 
     Ailelerinin verdiği bilgiye göre, salıverilenler arasında Saddam'ın öldürülen oğlu Uday'ın yardımcısı Asil Sabra ile önde gelen işadamı Sattam Kaud da bulunuyor. 
     Bu kişilerin neden serbest bırakıldıkları konusunda Amerikan ordusundan açıklama yapılmazken, bazı Iraklı siyasi kaynaklar bunu, azınlıktaki Sünni Araplara karşı Amerikalıların bir jesti olarak yorumladı. 
     ABD ordusu, çoğu haklarında dava açılmamış binlerce Iraklıyı hapiste tutuyor. 
     
</TEXT>
</DOC>
