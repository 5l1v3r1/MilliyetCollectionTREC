<DOC>
<DOCNO> 408109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/ekonomi/aeko.html </URL>
<DATE> 2005/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakkal amca yarın TL almayacak 
</HEADLINE>
<TEXT>


Türk Lirası TL yarından itibaren tedavülden kalkıyor. Bakkalda, markette geçmeyecek. Elinde kalan Merkez Bankası'nda değiştirecek. Bazı büyük marketler bir süre TL alacak ama para üstü olarak YTL verecek 

Ayfer Yıldız 

Türk Lirası banknotlar ve madeni paralar yarından itibaren tedavülden kalkıyor. Artık alışverişlerde TL kullanılmayacak. Bir yıl önce tedavüle giren YTL'ler kullanılacak. Elde kalan TL'ler ise Ziraat Bankası ve Merkez Bankası'nda değiştirilebilecek. 
Yeni uygulamaya hazırlanan büyük marketler, mağazalar ve restoranların çoğu yapılan alışverişlerde TL ile ödemeyi kabul etmeyecek. 

Migros kabul ediyor 
Fakat bazı büyük marketler, aldıkları kararla, bir süre daha, yapılan alışverişte TL kabul edecek ama para üstü olarak YTL verecek. Böylelikle, müşterisi adına elde kalan TL'den YTL'ye geçişi yapmış olacak. 

YTL yazılı kalacak 
Birçok mağaza ve restoran TL ödemeleri kabul etmeyeceğini belirtirken, Migros ve Tansaş müşterilere yardımcı olmak için, TL ile ödemelerin kabul edileceğini, para üstünün YTL ile verileceği bildirdi. 
Migros yetkilileri, YTL uygulamasına ilk geçen şirketlerden biri olduklarını belirterek, 2005 yılı başında da YTL'ye geçilirken, alışveriş yapan müşterilerine para üstü olarak YTL verdiklerini hatırlattı. Bu arada diğer büyük marketler TL kabul etmeyeceklerini açıklarken, bazıları, TL'yi kabul etmek için çalışma yürüttüklerini iletti. 
Yeni dönemde YTL'deki 'Yeni' ibaresi, Bakanlar Kurulu'nun belirleyeceği bir tarihte kaldırılarak, tekrar TL'ye geçilecek. Yarından itibaren ödeme emirleri, kıymetli evraklar, sözleşmeler ve diğer tüm belgelerin sadece YTL üzerinden düzenlenmesi gerekiyor. 

Çek de YTL yazılacak 
TL yazılmış çek ve senetler geçerliliğini kaybedecek. 1 Ocak 2006'dan itibaren tarife ve etiketlerde fiyatlar sadece YTL ile gösterilecek. 
TL banknotların piyasadan çekilmesinin büyük ölçüde tamamlandığının belirtildiği Merkez Bankası açıklamasında, "Tedavüldeki YTL banknotların toplam banknotlara oranı 14 Şubat 2005 itibariyle tutar olarak yaklaşık yüzde 50'ye yükselmiş, nisan ayı sonunda yüzde 80 oranına yaklaşmış 23 Aralık 2005'te ise yüzde 95.39'a ulaşmıştır. Değişim sürecinin tatmin edici düzeyde gerçekleştiği görülüyor" denildi. 
Açıklamada, madeni paraların değişim sürecinin banknotlara göre daha yavaş gerçekleştiği ifade edilerek, TL madeni paraların tutar olarak yüzde 46.35'inin dolaşımdan çekildiği belirtildi. 

Kuruşun kullanım oranı yüzde 50 Darphane ve Damga Matbaası Genel Müdür Vekili Ahmet Büyükkaymaz, YTL'ye geçiş sonrası yeni madeni paralarda beklenen dönüşümün gerçekleşmediğini, kullanım oranının yüzde 50'lerde kaldığını bildirdi. Büyükkaymaz, 2004 yılının son 3 ayında 1 milyar 200 milyon adet yeni madeni parayı bastıklarını hatırlattı. 
Büyükkaymaz, Darphane'nin bugüne kadar bastığı yeni madeni para miktarının toplam 1 milyar 288 milyon 338 bin adete ulaştığını bildirdi. 
Büyükkaymaz, bu miktarın tamamının tedavüle verilmediğini, 23 Aralık itibariyle stoklarda 322 milyon 896 bin adet yeni madeni paranın bulunduğunu, tedavüldeki yeni madeni para miktarının 900 milyon adetin üzerinde olduğunu söyledi. 

Zamanaşımı süresi 10 yıl olacak Piyasadaki 250 bin, 500 bin, 1 milyon, 5 milyon, 10 milyon ve 20 milyon Türk Lirası banknotların tedavül süresi 31 Aralık 2005'te sona eriyor. Bu banknotlar için yarından itibaren işlemeye başlayacak 10 yıllık zamanaşımı süresi 31 Aralık 2015 günü dolacak. 10 yıllık zamanaşımı süresince bu banknotlar, Merkez Bankası ile Ziraat Bankası şubelerinde değiştirilecek. Banknotlar, 1 Ocak 2016 tarihinden itibaren ise değerini tamamen yitirecek. 

Madeni TL'ler de kalkıyor Madeni Türk Lirası paralar da 31 Aralık'tan itibaren tedavülden kalkıyor. Hazine Müsteşarlığı tarafından yapılan açıklamada tedavülden kalkacak olan Türk Lirası madeni paraların 1 Ocak 2006 tarihinden itibaren bir yıl süreyle sadece Merkez Bankası ve Ziraat Bankası şubelerinde değiştirilebileceğini bildirdi. 
Eski madeni paraların 2006 yılı sonunda ise tamamen hükümsüz hale geleceği belirtildi. 



</TEXT>
</DOC>
