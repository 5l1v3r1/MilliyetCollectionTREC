<DOC>
<DOCNO> 400762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sonspo26.html </URL>
<DATE> 2005/12/05/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Vardar Tigana, Beşiktaş'da önemli işler yapacak, sinyallerini veriyor 
</HEADLINE>
<TEXT>

     Beşiktaş Yönetim kurulu Üyesi Sinan Vardar, teknik direktör Jean Tigana'ya övgüler yağdırarak, ''Tigana, Beşiktaş'ta çok önemli işler yapacak, bunun sinyallerini veriyor'' dedi. 
     Vardar, Tigana'nın Beşiktaş için çok iyi bir seçim olduğunu, Fransız teknik adamın da bunu her geçen gün kanıtladığını belirterek, şunları söyledi 
     ''Tigana ile birlikte takımımızda gözle görülür bir yükseliş başladı. Kollektif futbol oynuyor ve sonuna kadar mücadele ediyoruz. Ayrıca Tigana, genç oyunculara da büyük önem veriyor. Her hafta altyapımızdaki maçları izleyip, bizden bilgiler alıyor. Tigana'nın sadece A takımla değil, gençlerle de yakından ilgilenmesi beni mutlu ediyor ve gelecek için ümitlendiriyor.'' Vestel Manisaspor maçına da değinen Vardar, takımın ilk yarıda mükemmel oynadığını, Zenit St. Petersburg ile yapılan zorlu UEFA Kupası maçı nedeniyle ikinci yarıda futbolcuların yorulduğunu ve temponun düştüğünü belirterek, özellikle taraftarların maç boyunca takıma çok iyi destek verdiğini ifade etti. 
     
     ''İKİNCİ YARIDA MÜKEMMEL BİR BEŞİKTAŞ OLACAK'' 
     Vardar, ligin ikinci yarısından itibaren herkesin mükemmel bir Beşiktaş izleyeceğini öne sürdü. 
     Devre arası kampında Tigana'nın takımı çok daha iyi tanıyacağını, ayrıca sakat futbolcuların iyileşmesi ile de güçleneceklerini anlatan Vardar, ''Her geçen gün daha iyiye gidiyoruz'' dedi. 
     
     ''GALATASARAY'I YENECEĞİMİZE İNANIYORUM'' 
     Galatasaray ile yapacakları derbi maça da değinen Vardar, ''Bu maçtan ümitliyim. Galatasaray'ı yeneceğimize inanıyorum'' diye konuştu. 
     Sakatlıkları bulunan Sergen, Tümer ve Gökhan'ın derbi maça yetiştirilmeye çalışıldığını anlatan Vardar, ''Sakat futbolcularımızın iyileşmeleri ve takıma katılmaları ile daha da güçleneceğiz. Derbi maçta sahaya galibiyet için çıkacağız'' diyerek sözlerini tamamladı. 
     
</TEXT>
</DOC>
