<DOC>
<DOCNO> 408018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sonspo15.html </URL>
<DATE> 2005/12/30/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Beşiktaşlı Güven, Kayseri Erciyesspor'da 
</HEADLINE>
<TEXT>

     Turkcell Super Ligi takımlarından Kayseri Erciyesspor'un, Beşiktaşlı Güven ile anlaştığı bildirildi. 
     Kayseri Erciyesspor Kulübü Basın Sözcüsü Aşkın Genç, AA muhabirine yaptığı açıklamada, bir süredir görüştükleri Beşiktaşlı Güven ile ön mukavele imzaladıklarını söyledi. 
     Genç, Beşiktaş'ın değişik takımlardan çok sayıda teklif gelmesine rağmen Kayseri Erciyesspor'u tercih etmesinden büyük mutluluk duyduklarını belirterek, ''Güven, bugün İstanbul'dan Antalya'ya giderek kampa katılacak. Bu konuda bir teşekkür borçluyuz. Beşiktaş camiası, Güven'i Kayseri Erciyesspor'a vererek bizleri çok sevindirdi. Başkan Yıldırım Demirören ve Beşiktaş camiasına şükranlarımızı sunarız'' diye konuştu. 
     Genç, teknik direktör Mustafa Uğur'un raporu doğrultusunda transfer çalışmalarını sürdürdüklerini dile getirerek, Bulgar futbolcu Bachev ile yaptıkları görüşmelerden sonuç çıkmaması halinde başka bir yabancı oyuncu alarak, transfere son noktayı koyacaklarını bildirdi. 
     Genç, İddia tarafından düzenlenen turnuvada 4 Ocak'ta İstanbulspor, 6 Ocak'ta Altay ve 8 Ocak'ta da Samsunspor ile mücadele edeceklerini belirtti. 
     Antalya kampının eksiksiz olarak sürdüğünü ifade eden Genç, ''25 kişilik kadromuzdaki 15 futbolcumuz İkinci Lig takımlarından geldi. Biz futbolcularımızın hepsinden çok memnunuz. Transferde de nokta atışı yapıyoruz. Ligin ikinci yarısında daha tecrübeli bir takım olacağız. Daha iyi yerlere geleceğimize inanıyorum'' dedi. 
     
</TEXT>
</DOC>
