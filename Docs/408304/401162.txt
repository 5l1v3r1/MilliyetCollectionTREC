<DOC>
<DOCNO> 401162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sonyas05.html </URL>
<DATE> 2005/12/06/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Leonardo DiCaprio'dan çevreci belgesel 
</HEADLINE>
<TEXT>

     Çevre sorunlarına duyarlılığıyla tanınan Amerikalı ünlü aktör Leonardo DiCaprio’nun küresel çevre sorunlarına dair bir belgesel film çekimine başladığı bildirildi. 
     Oskar Ödül törenlerine çevreye duyarlı hibrid arabasıyla gelen ve sık sık tüm dünyada herkesin temiz suya erişim hakkını seslendiren DiCaprio’nun, küresel ısınma konusunu işleyen ve gezegenin ekosisteminini onaran çözümler öneren "11. Saat" adlı belgeselin çekimine başladığı kaydedildi. 
     Sözcüsü Keleigh Thomas tarafından yayınlanan açıklamasında DiCaprio, "Küresel ısınma bugün karşı karşıya olduğumuz sadece bir numaralı çevre sorunu değil aynı zamanda tüm insanlığın karşı karşıya kaldığı en önemli sorunlardan da biridir" dedi. 
     Thomas, filmin 2006 yılı sonbaharında vizyona gireceğini belirtirken, DiCaprio’nun "11. Saat" isimli filminin yapımı, yazımı ve seslendirmesi için Tree Media Group kurucularından Lelia Conners Petersen ve Nadia Conners ile işbirliği yaptığı ifade edildi. 
     2004 yılında rol aldığı Howard Hughes’un hayatını konu alan "The 
     Aviator" filmi ile Oskar’a aday gösterilen DiCaprio, 1993 yılında da "What’s Eating Gilbert Grape" adlı filmdeki rolüyle Oskar Ödülü’ne aday gösterilmişti. 
     DiCaprio, 1998 yılında kurduğu Leonardo DiCaprio Vakfı aracılığıyla çevre sorunlarına yönelik bilinçlendirme faaliyetlerinde de bulunuyor. 
     
</TEXT>
</DOC>
