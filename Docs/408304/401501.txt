<DOC>
<DOCNO> 401501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sonyas18.html </URL>
<DATE> 2005/12/07/ </DATE>
<TIME> 21.15 </TIME>
<AUTHOR>  </AUTHOR>
<HEADLINE>
FBI'dan özel Türk'e özel eğitim 
</HEADLINE>
<TEXT>

     New York Polis Teşkilatı'nın NYPD referansıyla Federal Soruşturma Bürosu FBI , Amerika'da yaşayan Türk toplumunun bir mensubu ve Türk-Amerikan Dernekleri Federasyonu TADF Genel Sekreter Yardımcısı Kenan Taşkent'e özel eğitim verdi. 
     FBI'ın Vatandaş Akademisi'nde Citizen Academy özel eğitim verilen 40 kişi arasında bulunan Taşkent, kursu başarıyla tamamlayarak Brooklyn'de düzenlenen bir törenle sertifika aldı. 
     Daha önce TADF ve Eyüp Sultan Camii Derneği'ni temsilen New York'taki çeşitli polis birimlerinde konferanslar veren Taşkent, ağustos ayında FBI'dan bir mektup aldığını ve bu mektupla FBI'ın ''şeffaflaşma ve toplumu bilinçlendirme'' amaçlı olarak düzenlediği 10 haftalık bir eğitim programına davet edildiğini söyledi. 
     Programı başarıyla tamamlayan Taşkent, söz konusu programın FBI'ın ''kötü imajını gidermeyi ve terörizm olaylarına karşı toplumla dayanışmayı artırmayı'' amaçladığını kaydetti. 
     Uygulanan programla, yaygın olarak sanılanın aksine, FBI'ın katı bir gizlilik mekanizması üzerine kurulmadığının anlatılmak istendiğini ifade eden Taşkent, ''Bizlere de bu amaç doğrultusunda terörizmden, sosyal güvenlik numaraları ile ilgili hususlara, adam tutuklama tekniklerinden, özel dedektiflik kurallarına kadar birçok konuda eğitim verildi'' dedi. 
     New Jersey'deki bir FBI atış poligonunda eğitim amaçlı çeşitli silahlar kullandıklarını da kaydeden Taşkent, programın bir kısmının Ramazan ayına denk geldiğini ve bu günlerde FBI'ın iftar yemeklerinde Müslümanlara özel bir ilgiyle ev sahipliği yaptığını ve ibadetleri için imkan sağladığını söyledi. 
     Taşkent, ''FBI'ın düzenlediği iftarlar ve farklı din mensuplarına gösterdikleri ilgi ve hoşgörü gerçekten kayda değerdi. Zaten bize verdikleri mesajlar da dünyadaki tüm terör olaylarına karşı mücadele için ırk ve din ayrımı yapmaksızın tüm toplumun desteğine ihtiyaçları olduğu şeklindeydi'' dedi. 
     Özel ve iş hayatından fedakarlıklar yaparak eğitim programına devamlılık gösteren Taşkent'in, programı başarıyla bitirdiğine dair sertifika töreni ise Brookly'ndeki bir kilisede gerçekleşti. Taşkent, New York Polis Teşkilatı NYPD tarafından uygulanan Vatandaş Akademisi isimli ayrı bir eğitim programına ise halen devam etmekte olduğunu kaydetti. 
     
</TEXT>
</DOC>
