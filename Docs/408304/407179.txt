<DOC>
<DOCNO> 407179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/guncel/axgun01.html </URL>
<DATE> 2005/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Çürük raporu için hepatitli aradılar 
</HEADLINE>
<TEXT>


21 bin dolara çürük raporu sağlayan tabip binbaşı ile astsubay, zamanlarının çoğunu, hastalık taşıyan kişiler arayarak geçirmiş 

ANKARA Milliyet 

Askerlik yapmak istemeyenlere 21 bin dolar karşılığında çürük raporu sağladıkları iddia edilen ve rüşvet alırken suçüstü yakalanan Tabip Kıdemli Binbaşı A.Y. ile Astsubay E.S.'nin kullandıkları yöntemin ayrıntıları ortaya çıktı. Hepatitli tek bir kişinin resmini kullanarak birden çok kişiye çürük raporu almayı riskli bulan zanlıların, mesailerinin büyük bölümünü hasta bulmaya ayırdıkları anlaşıldı. 
Show TV'de bugün yayımlanacak "Haber Özel" programının Kayseri-Ankara-İstanbul hattında açığa çıkardığı skandalın ayrıntıları şöyle 200 yataklı Kayseri Askeri Hastanesi'nde görevli Binbaşı A.Y. ve İstanbul Gümüşsuyu'nda görevli Astsubay E.S., aileleri varlıklı, askerlik sorunu olan kişilerle tanıştırıldı. Bu kişilere çürük raporu alınması için "hepatit"li gibi gösterilmelerine karar verildi. Hepatitlilerin askerlik yapmaları mümkün olmadığı için, kanında virüs bulunanlarla temasa geçilerek ortaklık kuruldu. 

Bir yüzbaşı da imza attı 
Askerlikten kurtulmak isteyenlerden önce 30 bin dolar isteyen E.S., pazarlığın sonunda 21 bin dolara anlaşıyordu. Para ödenince de kimlikler A.Y.'ye bırakıldı. A.Y., hepatitlinin kimliğindeki resimle rapor alacak kişinin kimliğindeki resmi değiştirerek rapor hazırladı. Raporlara A.Y.'nin olmadığı zamanlarda Tabip Kıdemli Yüzbaşı D.T. de imza attı. 
İlgilinin hepatitli olduğunu gösteren kan sayım raporları, Gülhane Askeri Tıp Akademisi'ne gönderildi. Bu rapor doğrultusunda, söz konusu kişilere "askerlik yapamayacağına" dair rapor veriliyor. Hastalığı taşıyan aynı kişinin resmi kullanılarak birçok kişiye rapor alınması riskli olduğundan, sürekli olarak yeni hepatit hastaları arandı. 
Ankara GATA'da yapılan rüşvet pazarlığı da "Haber Özel" kameralarınca saniye saniye görüntülendi. Askeri savcının emriyle sivil ekiplerin yaptıkları operasyonda, şebeke elemanları aldıkları 21 bin dolarla yakalandı. 

Binbaşı servet yapmış 
'3 yılda 30 kişi rapor almıştır' 

Görüntülerde şebeke üyeleri, rapor alacak kişilerin yerine, hasta kişileri muayeneye sokuyor. Astsubay E.S., lise mezunu bir gençle yaptığı pazarlıkta, bu kirli çarkın yıllardır döndüğünü anlatarak, Binbaşı A.Y.'nin, bu işten adı anılır bir servet yaptığını öne sürüyor. E.S., "Bu iş bir kişide dönmüyor. Adam senden para alıp da 1 sene o parayla yaşamıyor. Senden 3 ay sonra başkası geliyor, Van'a gidiyor, geliyor. Bunlar hep para... 3 senede belki 30 kişiye bu çürük raporunu vermiştir" diyor. 



</TEXT>
</DOC>
