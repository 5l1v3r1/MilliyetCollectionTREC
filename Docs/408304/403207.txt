<DOC>
<DOCNO> 403207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sonyas22.html </URL>
<DATE> 2005/12/13/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
"Tom Amcanın Kulübesi" satılıyor 
</HEADLINE>
<TEXT>

     Harriet Beecher Stowe'un yazdığı ünlü ''Tom Amcanın Kulübesi'' romanına isim veren kulübe, ait olduğu evle birlikte satışa çıkarıldı. 
     Montgomery Tarih Derneği Müdürü Mary Kay Harper, Washington yakınlarında, Maryland'de bulunan Rockville'deki 3 odalı evin, meşhur kulübesiyle birlikte satışa çıkarıldığını söyledi. Harper, Montgomery'deki yerel yetkililerin para toplayarak evi satın alma ve tarihi bir mekan haline getirme niyeti bulunduğunu kaydetti. 
     Washington Post gazetesindeki habere göre, evin 990 bin dolara satılması bekleniyor. 
     Evin şu ana kadar özel mülk statüsünde olduğunu belirten dernek müdürü Harper, çok az sayıda kişinin evin Georgetown'a giden eski yolda bulunduğunu bildiğini belirtti. 
     Evin son sahibi Hildegarde Mallet-Prevost'un geçen eylül ayında 100 yaşında öldüğünü kaydeden Harper'a göre, Precost'un ailesi, evi ve 1849'da otobiyografisini yazarak ''Tom Amcanın Kulübesi'' romanına ilham kaynağı olan Josiah Henson adlı kölenin yaşadığı kulübeyi satmaya karar verdi. 
     1789'da Maryland'de doğan Josiah Henson, ABD'de 41 yıl boyunca köle olarak çalışmış, 1830'da ailesiyle Kanada'ya yerleşerek otobiyografisini yazmıştı. 
     Henson'ın hikayesinden etkilenerek ''Tom Amcanın Kulübesi''ni yazan Harriet Beecher Stowe, büyük ün kazanmıştı. 
     
</TEXT>
</DOC>
