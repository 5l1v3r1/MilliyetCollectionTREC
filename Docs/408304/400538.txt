<DOC>
<DOCNO> 400538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/sonyas06.html </URL>
<DATE> 2005/12/04/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
İngiltere'de alkol ve sigara satın alma yaşı 18'e yükseltiliyor 
</HEADLINE>
<TEXT>

     İngiltere'de hükümetin, alkol ve sigara satın alabilmek için 18 yaşında olma şartını getirmeye hazırlandığı açıklandı. 
     Halen 16 yaşını doldurmuş herkese sigara ve alkol satılabilen ülkede, gençlerin bu kötü alışkanlıkları her geçen gün daha fazla edinmeleri yüzünden söz konusu kararın alınacağı bildirildi. 
     Teklifin, sigara ve alkol karşıtı kampanyalarda önerildiği ve Sağlık Bakanlığı tarafından değerlendirildiğine dikkat çeken İngiliz gazeteleri, yasanın çıkmasının biraz zaman alabileceğini yazdı. 
     İskoçya'da da benzeri bir yasanın çıkartılmasına çalışıldığına işaret eden basın, BBC tarafından geçen yıl yapılan bir ankette konunun, her beş kişiden dördü tarafından desteklendiğini hatırlattı. 
     1010 kişinin katıldığı ankette halkın yüzde 55'lik bölümü, alkol ve sigara satın alınmasıyla ilgili yaş sınırının 21'e çıkartılması fikrine de destek verdi. Ankete katılan her 10 kişiden 9'u da yaş sınırının altındakilere sigara ve alkol satanlara ağır cezalar getirilmesini istedi. 
     
</TEXT>
</DOC>
