<DOC>
<DOCNO> 402309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/son/soneko02.html </URL>
<DATE> 2005/12/10/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
"Kaçak cepte" yeni pazar arayışı... 
</HEADLINE>
<TEXT>

     Aykut Ünlüpınar 

Yurda kaçak yollarla sokulan cep telefonlarının 5 YTL karşılığı kayıt altına alınmasına karşın, 12 Temmuz'dan sonra aynı yolla yurda giren yüz binlerce telefonunun bloke olacak olması, satıcıları, bu telefonların geri dönüşümü ile ilgili çeşitli formüller bulmaya zorluyor. 
     AA muhabirinin aldığı bilgiye göre, Telekomünikasyon Kurumu'nun GSM operatörleriyle işbirliği içinde kayıtdışı cep telefonlarına karşı başlattığı operasyon kapsamında, 12 Temmuz 2005 tarihinden sonra faturasız olarak satın alınan ve kurumun kayıtlarında yer almayan cihazların hizmet dışı kalması çok sayıda vatandaşı ikinci el telefon alım-satımı yapan işyerlerine yöneltti. 
     Abone merkezlerinde kayıt için uzun kuyruklar oluşturulurken, faturasız cep telefonu satan işyerlerinde de özellikle 12 Temmuz sonrası yurda giren ve kayıt altına alınması mümkün olmayan kaçak telefon pazarlıkları yoğunlaşıyor. 
     Kısa süre öncesine kadar faturalı telefonun üçte iki bedeli ile satılan bu telefonların 13 Aralık'tan sonra bloke olacak olması, sayısı yüz binlerle ifade edilen bu telefonların sahiplerini elden çıkarma yolunda telaşlandırdı. 
     Bloke korkusu yaşayan kişiler ''zararın neresinden dönersek kardır'' düşüncesiyle telefonlarını değerinin çok altında satmaya çalışırken, satıcılar da bu telefonları alıp almama konusunda kararsız davranıyor. 
     Söz konusu telefonları çok uygun fiyatla alan satıcılar, topladıkları telefonları İran, Suriye gibi Ortadoğu ülkelerine satarak, hem eski müşterilerini memnun etme hem de oluşan bu pazardan rant sağlama hesabı yapıyorlar. 
     Bir satıcı, daha önce Ortadoğu ülkelerinden gelen telefonların, şimdi yine bu ülkelere gidecek olmasının ilginçliğine dikkati çekerek, ''Piyasada 5 milyon civarında bloke edilecek telefondan söz ediliyor. Eğer bu gerçekleşirse korkunç bir pazar doğacak'' dedi. 
     MOBİSAD Genel Başkan Yardımcısı Mehmet Uğur Çetindağ ise bloke olacak telefon sayısının kaç olduğu konusunda kesin bilgileri olmamakla birlikte sayının yaklaşık 1 milyon olabileceğini tahmin ettiklerini kaydetti. 
     Blokenin sadece Türkiye içinde söz konusu olacağını belirten Çetindağ, ''Bu telefonların kayıt işlemi yapmayan bazı ülkelere satışı mümkün olabilir. Ancak, bizden kayıt işlemi ile ilgili bilgi alan Doğu Avrupa ülkelerine satışının zor olacağını düşünüyoruz'' dedi. 
     Çetindağ, ''Yapılan bu çalışmalar ülkemizde cep telefonu kirliliğini ortadan kaldıracak. Bundan sonraki iş güvenlik güçlerine kalıyor'' diye konuştu. 
     
</TEXT>
</DOC>
