<DOC>
<DOCNO> 405471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sontur27.html </URL>
<DATE> 2005/12/21/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
SSK İşçi emeklilerine TÜFE farkını ödemek için yargı süreci tamamlanmalı 
</HEADLINE>
<TEXT>

     Sosyal Sigortalar Kurumu SSK 
     Başkanlığı, Tüketici Fiyat Endeksi TÜFE farklarının ödenmesi konusunda SSK emeklilerine bir işlem yapılabilmesi için yargı sürecinin tamamlanmasının beklendiğini bildirdi. 
     SSK’dan yapılan açıklamada, yapılan kanun değişikliğiyle kurum emekli, dul ve yetimlerinin aylıklarının arttırılmasına ilişkin katsayı ve gösterge sisteminin değiştirildiği, aylıkların her ay bir önceki ayın TÜFE’deki artışa göre yükseltilerek ödenmesi esası getirildiği hatırlatıldı. 
     TÜFE farkı konusunda alınmış söz konusu kararların aynen ve geciktirilmeden uygulandığı kaydedilen açıklamada, şöyle denildi 
     "Emeklilerimizin aylıklarındaki artış farklarının eksik ödendiği yolundaki yoğun talepleri ve bu konudaki münferit yargı kararları doğrultusunda 4447 sayılı kanunun yürürlük maddesi dikkate alınarak kanunun yürürlük tarihi 01.01.2000 ile 2000 Ocak ödeme arası döneminde kalan sürenin eksik ödendiği kanaatine varıldığından özel sektörden emekli olanlara 4-8 günlük TÜFE farkları 2002 Ağustos ayındaki yasal faiziyle birlikte ödenmiştir." Ödemelerin emeklinin kendisine, vefat edenlerin ise dul ve yetimlerine yapıldığı belirtilen açıklamada, "Ancak yapılan değerlendirmede kamu sektöründen emekli olanlara 01.01.2000 ile 14.01.2000 tarihi arasındaki 14 günlük TÜFE farklarının ödenmesi 
     gerektiği sonucuna varılarak, bu farklar da yasal faiziyle birlikte 2004 Temmuz ayında ödenmiştir" denildi. Açıklamada, kurum tarafından 1999 Aralık ile 2002 Haziran arasında her ay bir önceki ayın TÜFE artış oranı üzerinden 30’ar günlük artışlar uygulanarak, gelir ve aylıklardaki artış oranının bu sürede gerçekleşen TÜFE oranıyla aynı olduğu ifade edilerek, şöyle devam edildi "Münferit yargı kararlarına esas bilirkişi raporları doğrultusunda TÜFE farkı ödenmesinin mükerrer ödemeye yol açacağı, ayrıca ek 38’inci maddenin gelir ve aylıkların enflasyon karşısında korunması amacına uygun olmayacağından hareketle münferit yargı kararları uygulanmakla birlikte emeklilerimizin tamamına bir işlem yapılabilmesi için yargı sürecinin tamamlanması beklenilmiştir." Açıklamada, emeklilerin TÜFE farklarıyla ilgili yerel mahkemelere açılan davaların Yargıtay’ın ilgili dairelerince bozulduğu anımsatılan açıklamada, konuyla ilgili yargı sürecinin takip edildiği, bu süreçte ortaya çıkacak karar doğrultusunda işlem yapılacağı bildirildi. 
     
</TEXT>
</DOC>
