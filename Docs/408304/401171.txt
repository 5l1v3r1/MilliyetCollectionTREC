<DOC>
<DOCNO> 401171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sonyas14.html </URL>
<DATE> 2005/12/06/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Mutsuz evlilik, hasta ediyor... 
</HEADLINE>
<TEXT>

     Kötü giden evliliğin insanı hasta ettiği konusunda yeni kanıtlar ortaya çıktı. Ohio Eyalet Üniversitesi bilimadamlarının araştırmasında, anlaşmazlığın yol açtığı stresin, yaraları iyileştirmede anahtar rol oynayan bir kan proteininin üretimini yavaşlattığı belirlendi. 
     Yapılan laboratuvar araştırmasında, deneklerin kollarında yaraya benzer içi su dolu kabarcıklar oluşturuldu ve sık sık kavga eden çiftlerin yaralarının iyileşme sürecinin, kavga etmedikleri zamanlara oranla daha yavaş olduğu görüldü. 
     Archives of General Psychiatry dergisinde yayımlanan araştırmada, ''Yüksek derecede düşmanca davranış gösteren çiftlerin iyileşme oranları, birbirlerine daha az düşmanca davrananlara oranla yüzde 60 daha düşük'' denildi. 
     Araştırmada, ''Eşin kaybedilmesi ruhi ve fiziki sağlıkta olumsuz değişikliklere yol açsa da, bu, eşin varlığının tek başına koruyucu olacağı anlamına gelmiyor. Sorunlu bir evlilik tek başına stres kaynağıdır'' ifadesine yer verildi. 
     Bilimadamları, stresin, yaranın iyileşmesinin ilk aşamasında önemli rol oynayan, beyaz kan hücrelerinin ürettiği ''proinflamatuar sitokin''lerin üretimini yavaşlattığını söyledi. Bunu yanı sıra anlaşamayan çiftlerin kanlarında, tartışmanın ertesinde sitokin seviyesinin aynı şekilde yüksek derecede olduğunun saptandığı da belirtildi. 
     Sitokinlerin yaralı bölgelerde erken üretimi yararlı olsa da, sürekli yüksek seviyenin de zararlı olduğu belirtildi. Araştırmayı kaleme alan bilimadamları, proinflamatuar sitokinlerin seviyesinin yüksekliğinin aralarında kardiyovasküler hastalık, romatizma, kemik erimesi, bazı kanser türlerinin de bulunduğu çeşitli hastalıklarla bağlantısı bulunduğunu söylediler. 
     Araştırmaya 22-77 yaş arasındaki 42 evli çift katıldı. 
     
</TEXT>
</DOC>
