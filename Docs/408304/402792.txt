<DOC>
<DOCNO> 402792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sonspo17.html </URL>
<DATE> 2005/12/12/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
K.Erciyesspor'un hakeme tepkisi sürüyor Fener'in hakeme ihtiyacı yoktu 
</HEADLINE>
<TEXT>

     Kayseri Erciyesspor Kulübü Başkanı Enver Kemaloğlu, 3-0 yenildikleri Fenerbahçe maçında hakem Selçuk Dereli'nin maçın sonucuna etki edecek yanlış kararlar verdiğini belirterek, ''Fenerbahçe'nin bizi yenmesi için hakeme ihtiyacı yoktu'' dedi. 
     Enver Kemaloğlu, AA muhabirine yaptığı açıklamada, Fenerbahçe karşısında iyi oynamadıklarını ve mağlubiyeti hak ettiklerini bildirdi. Buna karşın, maçtaki yanlış hakem kararlarını görmezden gelemeyeceklerini vurgulayan Kemaloğlu, yanlı olduğunu düşündükleri kararların maçın gidişatına etki ettiğini savundu. 
     Hakem Selçuk Dereli'nin verdiği kararların yanlış olduğunun spor kamuoyu tarafından da kabul gördüğünü belirten Kemaloğlu, şunları söyledi 
     ''Karşılaşmanın 39. dakikasında Fenerbahçe kalecisi Volkan'ın ceza sahası dışında topu elle oynamasını hakem görmezden geldi. Burada, Volkan'a kırmızı kart gösterilmesi gerekiyordu. Maç 2-0 iken Fenerbahçe'nin 10 kişi kalması oyunun gidişatını etkileyebilirdi. Ayrıca, Tuncay'ın topu ceza sahası içinde elle kesmesine de hakem seyirci kaldı ve penaltımızı vermedi. Penaltıdan gol atabilir, futbolcularımız kendini toparlayabilirdi. Bütün bunların Anadolu takımlarına karşı olmasına artık 'dur' denmeli.'' Fenerbahçe'nin büyük bir kulüp olduğunu, bir futbolcuya ödedikleri para kadar kendi bütçeleri bulunduğunu anlatan Kemaloğlu, ''Fenerbahçe'nin bizi yenmesi için hakeme ihtiyacı yoktu. Kötü oynadığımız maçta, Fenerbahçe kendi kalitesi ile de bizi yenecek güçteydi. Bizim isyanımız, İstanbul takımlarının korunup, Anadolu kulüplerinin mağdur edilmesinedir'' diye konuştu. 
     Kemaloğlu, Türk takımlarının Avrupa'da başarı gösterememesine, yanlı ve yanlış kararların neden olduğunu ifade ederek, Anadolu takımları olarak bunun devam etmemesi yönünde ciddi çalışmalar yapacaklarını bildirdi. 
     
</TEXT>
</DOC>
