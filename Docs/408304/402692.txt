<DOC>
<DOCNO> 402692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sondun35.html </URL>
<DATE> 2005/12/12/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Depremden iki ay sonra enkazdan sağ çıktı 
</HEADLINE>
<TEXT>

     Pakistan'ı 8 Ekim'de vurarak yaklaşık 73 bin kişinin ölümüne ve 3.5 milyon kişinin evsiz kalmasına yol açan depremden iki ay sonra, bir kadının yıkıntılardan sağ olarak çıkarıldığı bildirildi. 
     GEO özel televizyon kanalına konuşan Muzafferabad Hastanesi hekimlerinden Doktor Hafız, ''Bugün 40 yaşında bir kadın hastaneye getirildi. 8 Ekim depreminin ardından 2 ayı aşkın bir süre evinin yıkıntısının altında kalmış'' açıklamasında bulundu. 
     Pakistanlı doktor, kadının hayatta kalmasının ''mucize'' olduğunu vurgulayarak, ''Bilinci kapalı durumda. Kendisini hemen yoğun bakıma aldık. Tanrının izniyle hayatta kalacak'' şeklinde konuşurken, resmi makamlardan, olayın doğruluğuna ilişkin bir bilgi gelmedi. 
     Doktor Hafız, kadının, yağmur suyu içerek ve yıkıntıların içindeki yiyecek kalıntılarını yiyerek hayatta kaldığının sanıldığını da sözlerine ekledi. 
     
</TEXT>
</DOC>
