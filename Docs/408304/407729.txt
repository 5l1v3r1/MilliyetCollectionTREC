<DOC>
<DOCNO> 407729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sontur32.html </URL>
<DATE> 2005/12/29/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Fabrika yangınında 5 kadın işçi öldü 
</HEADLINE>
<TEXT>

     BURSA’da bir tekstil fabrikasında dün gece çıkan yangında biri 3 aylık hamile 5 kadın işçi diri diri yanarak öldü. Dumandan zehirlenen 5 işçi de hastaneye kaldırıldı. 
     Nilüfer İlçesi Yaylacık Mahallesi'nde bulunan tekstil fabrikasında saat 02.30'da yangın çıktı. Elyaf malzeme bulunması nedeniyle kısa sürede büyüyen yangında, gece vardiyasında çalışan Ayşe Denizdalan 15 , Sadife Düdüş 18 , Gülden Çiçek 21 , Necla Özveren 27 ve 3 aylık hamile Sevgi Sesli 32 dumandan zehirlenerek öldü. Kevser Zorlu, Dilan Çiçek, Ferhan Karakuş, Melek İyidemir ve Dilek Karadeniz ise ambulanslarla Çekirge Devlet Hastanesi’ne kaldırıldı. Görgü tanıkları, 4 kişinin cesedini çıkış kapısına 5-6 metre mesafede yerde yatarken bulduklarını anlattı. 
     Daha önce kaybolduğu belirtilen Necla Özveren’in cesedi, bugün öğle saatlerinde bulundu. 
     Yangına Bursa Büyükşehir Belediyesi, Yıldırım Belediyesi, Nilüfer Belediyesi ve Osmangazi Belediyesi'nden 30 itfaiye ekibi müdahale etti. Yangın 3 saatte kontrol altına alınırken, gündüz 200 işçinin çalıştığı fabrika tamamıyla yandı. 
     
     
     USTABAŞINI ARADILAR 

     Bursa’nın merkez Nilüfer İlçesi’ne bağlı Çalı Beldesi yakınlarındaki yatak fabrikasında çıkan yangında ölen işçilerin, olay sırasında evinde olan ustabaşını telefonla arayarak, "Ölüyoruz, kurtarın bizi" diye yardım talebinde bulundukları bildirildi. 
     Lokman Özay’a ait yatak fabrikasında sabah vardiyasında çalışan işçiler, 5 arkadaşlarının öldüğünü, 5 arkadaşlarının da yaralandığını öğrenince sinir krizi geçirirken, yakınlarının ölüm haberiyle sarsılan vatandaşlar da fabrikaya akın ettiler. 
     Fabrikada ustabaşı olarak çalışan Nilüfer Pehlivan, AA muhabirine yaptığı açıklamada, yangında ölen işçilerin fabrikanın ikinci katında çalıştıklarını söyledi. 
     
     "CAMI KIRIP, ATLAYIN" 

     Olay sırasında kendisinin evde olduğunu, panik halinde kendisini telefonla arayan gece mesaisindeki işçilerin, "Ölüyoruz, kurtarın bizi. Yanıyoruz" şeklindeki feryatlarıyla uyandığını anlatan Pehlivan, "Onlara camı kırıp, aşağı atlayın dedim. Kısa sürede fabrikaya ulaştım, ama kurtaramadık. İtfaiye olaya zamanında müdahale etmesine rağmen alevler her tarafı sardığı için onları kurtaramadık. 
     Herhalde korkudan camdan atlayamamışlar" dedi. 
     
     
     GÖRGÜ TANIĞININ ANLATTIKLARI 

     Bu arada, fabrika yakınında evi bulunan ve adının açıklanmasını istemeyen bir görgü tanığı, balkona sigara içmeye çıktığı sırada fabrikanın çatısında alev gördüğünü, alevlerin rüzgarla birlikte çok çabuk yayıldığını anlattı. 
     Fabrikada o sırada patlamalar meydana geldiğini, camların kırıldığını kaydeden görgü tanığı, "Bir saat içinde yangın bütün fabrikayı sardı. Hemen fabrikaya geldik, çıkan çıkmıştı. Biz de içeride bulunan, fabrika çıkış kapısına 5-6 metre mesafede yere yığılmış 4 kişiyi çıkarttık, Hatta birini ben çıkardım, ambulansa götürdüm, doktor ölmüş olduğunu söyledi" dedi. 
     Öte yandan, fabrika sahibi Lokman Özay’ın, yangın haberini aldıktan sonra rahatsızlanarak Bursa Devlet Hastanesi’ne kaldırıldığı bildirildi. 
     Hastane yetkilileri, acil servise getirilen, sinir krizi geçirdiği belirlenen ve tansiyonu yüksek olan Özay’ın, müşahede altında tutulduğunu söylediler. 
     
     4 GÜN ÖNCE DOĞUMGÜNÜ KUTLAMIŞ 

     Ölen işçilerden Sadife Düdüş’ün 18 arkadaşları, genç kızın 25 Aralık’ta 18 yaşına girdiğini belirterek, "Pazar günü doğum gününü kutlamıştı. Şimdi ölüm haberini aldık" dediler. 
     Arkadaşları, yangında dumandan zehirlenerek ölen Sevgi Sesli Akpınar’ın da 2 yıl önce evlendiğini ve 3 aylık hamile olduğunu söylediler. 
     Eşinin ölüm haberini bu sabah alarak fabrikaya gelen eşi Talip Akpınar ise dün akşam vardiyasında çalışan Sevgi Sesli Akpınar’ın, saat 24.00 sıralarında kendisini telefonla arayıp "mesaiye kalacağım" dediğini belirterek, "Sabah 07.00’de ölüm haberini alınca yıkıldım" dedi. 
     Yangın sırasında kayıp olduğu bildirilen ve uzun süren aramaların ardından cesedi bulunan Necla Özveren’in öldüğünden habersiz olan annesi Sevgi Özveren’i ise kızının arkadaşları teselli etmeye çalıştı. 
     İşçiler, cesedi teşhis etmek için fabrikaya alınan eşinin çıkışını beklerken sinir krizi geçiren Özveren’i "Necla ölmedi, şu anda oksijen veriyorlar" diyerek sakinleştirmek istediler. Özveren, daha sonra yakınları tarafından otomobille olay yerinden uzaklaştırıldı. 
     
     İŞÇİLERDEN İKİSİ KARDEŞTİ 

     Yangında ölen işçilerden Sadife Düdüş’ün babası Abdullah Düdüş, kızının iki gün önce bayram alışverişi için annesinden 100 YTL aldığını söyledi. 
     Abdullah Düdüş, kızının cenazesini almak için gittiği Bursa Adli Tıp Kurumu morgu önünde gazetecilere yaptığı açıklamada, kızının söz konusu fabrikada bir yıldır çalıştığını söyledi. 
     Sadife Düdüş’ün, sınıfta kaldığı için bir yıl devam ettiği kız meslek lisesini bıraktığını ifade eden Düdüş, kızının fabrikadaki arkadaşlarının 4 gün önce kutladıklarını söyledikleri doğum gününün yarın olduğunu belirtti. Düdüş, "Kızım sigortasız çalışıyordu. İki gün önce annesinden bayram alışverişi için 100 YTL almış. Haberi alır almaz fabrikaya gittiğimde cesedini gördüm " dedi. 
     Bu arada, yangında hayatını kaybeden işçilerden Gülden Çiçek ile olaydan yaralı olarak kurtulan Gülhan Çiçek’in, kardeş oldukları öğrenilirken, yakınları tarafından morgdan alınan cenazelerin, bugün toprağa verilmesi bekleniyor. 
     
</TEXT>
</DOC>
