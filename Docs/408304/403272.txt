<DOC>
<DOCNO> 403272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/yasam/axyas02.html </URL>
<DATE> 2005/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Temelinde kanser var 
</HEADLINE>
<TEXT>


Kromsan'ın açığa bıraktığı atıklar Mersin'deki pek çok konutun temelinde kullanıldı. Kromlu temeller hızla yıpranırken atıkların kanserojen olduğunun öğrenilmesi paniğe neden oldu 

ALİ EKBER ŞEN, MUSTAFA ERCAN Mersin DHA 

Mersin'in Kazanlı beldesindeki Kromsan fabrikasının kanserojen krom 6 atıklarının 2000 yılına kadar konutların temelinde dolgu malzemesi olarak kullanıldığı ortaya çıktı. Evlerinin yapımında kullandıkları malzemenin zehirli olduğunu öğrenen vatandaşlar şimdi korku ve panik yaşıyor. 
Kromsan, faaliyete geçtiği 1984'ten 2000'e kadar kimyasal atıklarını fabrika sahasında "vahşi depolama" yöntemiyle depoladı. Fabrika sahasındaki atık miktarı 1.5 milyon tona ulaşırken 18 bin ton atık da beldenin deniz sahilindeki Tekke Mahallesi'nde boş alana aynı yöntemle depolandı. 
Belde sakinleri açık alanda depolanan atıkları bilinçsizce konut temellerinde kullandı. Tekke Mahallesi'nde 18 blok, 144 daireden oluşan Onur Sitesi'nin temelinde kullanılan atıklar zamanla beton kolonlarda dökülme ve demirlerde aşırı paslanmaya yol açtı. Yaklaşık bir yıl önce ortaya çıkan olay, panik yaratırken, valilik emriyle atıklar Ocak 2004'te lisanslı araçlarla yeniden fabrika sahasına taşınarak üzeri brandalarla örtüldü. 

TÜBİTAK araştırdı 
Gelişmeler üzerine araştırma başlatan TÜBİTAK, mahkeme kararıyla atıkların döküldüğü alandan ve Onur Sitesi'nin temelinden numuneler aldı. Uzmanlar ayrıca, krom 6 oranının belirlenmesi için beldenin çeşitli noktalarından ve tarım alanlarından da numune aldı. Altı ay süren araştırmalar sonucu hazırlanan rapora göre, Onur Sitesi ile Kazanlı Belediyesi Hali'nin aralarında bulunduğu birçok binada krom 6 tespit edildi. Çukurova Üniversitesi Çevre Mühendisliği Bölümü'nün raporunda da, "Alınan atık örneklerinde, toprakta bulunmasına izin verilen maksimum derişimden 143 kat fazla krom metali saptanmıştır" denildi. 

Tarlada da kullanmışlar 
Kazanlı Belediye Başkanı CHP'li Kenan Yıldırım da atıkların halkın günlük yaşam alanlarına girdiğini belirterek, "İnsanlar atıkları farkına varmadan, dolgu malzemesi olarak kullanmışlar. Hatta bir tarlada da kullanılmış. Bir seranın dibinde krom 6 mevcut. Kanserojen bir madde olduğunu bilmiyorlardı. Bilse zaten evlerinin tabanında ve serasında kullanmazdı. Onur Sitesi dışında temelinde atıkların kullanıldığı yedi - sekiz konut ve bina var" dedi. Yıldırım, ilçede kromun neden olduğu hastalıkları araştırmak için sağlık taraması yapılacağını da ifade etti. 

Kanser oldu 
Atıkların kullanılması sonucu beldede kanser, böbrek ve astım hastalıklarında artış görüldüğü de iddia ediliyor. Onur Sitesi'nde oturan Kahla Akkaya'ya 33 kanser teşhisi konuldu. Raporda adı geçen Ali Gümüş'ün eşi Sema Gümüş'ün kanında da krom oranı en üst düzeyden yüzde 20 daha fazla çıktı. Akkaya, "Hayatımız ve sağlığımız tehlikede. Tedirginiz. Araştırma yapsınlar" dedi. Sema Gümüş de evinin çürüyen temelini göstererek, "Bir evi yıkar yenilersiniz. Ama insanlar öldüğünde yerine getirilebilecek mi İki üç yıldır kendimi iyi hissetmiyorum. Sık sık baş dönmesi yaşıyorum ve grip oluyorum" diye konuştu. 




</TEXT>
</DOC>
