<DOC>
<DOCNO> 405797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sontur34.html </URL>
<DATE> 2005/12/22/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
"Marmara'da 30 yıl içinde 7 şiddetinde deprem olma olasılığı çok yüksek" 
</HEADLINE>
<TEXT>

     TMMOB İkinci Başkanı ve İstanbul Üniversitesi öğretim üyesi Yard. Doç. Dr. Oğuz Gündoğdu, "Marmara’da 30 yıl içinde her an olabilecek şekilde 7 civarında deprem olasılığı 
     çok yüksek" dedi. 
     Fındıkzade’deki Akasya Koleji’nde öğrencilere Marmara Denizi’nde olası depreme ilişkin konferans veren Gündoğdu, Kuzey Doğu Anadolu Fayı’nın istatistik bilimine aykırı hareket ettiğini söyledi. 
     Gündoğdu, 1999 yılındaki depremlerde fayın Marmara Denizi’nde Adalar’a kadar kırıldığını vurgulayarak, "Elimizdeki kesin bilgiler söylüyor ki, Marmara Denizi’nin ortasında kırılmalar devam edecek. 
     Marmara’da 30 yıl içinde her an olabilecek şekilde 7 civarı deprem olasılığı çok yüksektir. Bu fay kesin kırılacak" diye konuştu. 
     Gölcük ve Düzce depremlerinden sonra yapılan birtakım çalışmaların yetersiz olduğunu savunan Gündoğdu, "Hala sempozyumlar, çalıştaylar, deprem tatbikatları yapıyoruz. Yapılması gereken belli. Depremden sonra başlansaydı şu ana kadar okul ve hastaneler güçlendirilmiş olurdu" dedi. 
     Pakistan’da yaşanan deprem felaketinde yetkililerin, "bir neslin kaybedildiğini" açıkladığını hatırlatan Gündoğdu, "Önlem alınmazsa biz de olası bir büyük depremde bir nesli kaybedebiliriz" diye konuştu. 
     Öğrencilerin sorularını da yanıtlayan Gündoğdu, bir soru üzerine, güneş tutulmasıyla deprem arasında kesinleşmiş bir ilişki bulunmadığını söyledi. 
     Daha sonra öğrencilerin bilgilerini test eden Gündoğdu, "Şu an deprem olsa ne yaparsınız" diye sordu. Bunun üzerine salondaki öğrencilerden bir kısmı ellerini başlarının üzerine koyarak yere yattı. 
     Gündoğdu, öğrencilere, depremin etkisi geçinceye kadar bina merdivenlerinden uzak durmaları tavsiyesinde bulundu. 
     
</TEXT>
</DOC>
