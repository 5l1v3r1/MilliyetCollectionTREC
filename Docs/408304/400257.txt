<DOC>
<DOCNO> 400257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/son/soneko12.html </URL>
<DATE> 2005/12/03/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Acarer İkince el cep telefonları alım satımı da düzenlenecek... 
</HEADLINE>
<TEXT>

     Telekomünikasyon Kurumu Başkanı Tayfun Acarer, kayıt dışı cep telefonlarının kayıt altına alınmasını öngören 92 sayılı kanunun, başka unsurlarının da olduğunu, telefonlar kayıt altına alındıktan sonra ikinci el alım satımına da düzenleme getirileceğini kaydetti. 
     Acarer, Tüketiciler Derneği tarafından düzenlenen toplantıda yaptığı konuşmada, GSM operatörlerinin kayıt dışı cep telefonlarına kayıt işlemini yaptırmalarını içeren uyarı mesajlarını göndermesinin 3 gün alacağını, bunun ardından ikinci SMS'lerin gönderileceğini anlattı. 
     Türkiye'de 10 yıldır cep telefonu kullanıldığını ve 10 yılın biriken sorunlarının 10 günde çözülemeyeceğini aktaran Acarer, konunun hem ekonomik hem de sosyal boyutu olduğunu, yasanın çıkmasıyla gasp olaylarında yüzde 75-80 oranında azalma olduğunu, hiçbir ölüm olayının meydana gelmediğini ve 5 milyar dolarlık ''kara bir bütçenin'' kayıt altına alınacağını belirtti. 
     Acarer, bunun bir geçiş süreci olduğunu ve bu süreçte bir takım sıkıntılar, problemler yaşanabileceğini, bunun doğal olduğunu kaydetti. 
     Acarer, sistemin oturmasıyla ve kayıt dışı telefonların kayıt altına alınmasıyla sıranın ikinci el alım satımına geleceğini söyledi. Kanunun başka unsurlarının da olduğunu belirten Acarer, ikinci el telefon alım satımına tıpkı otomobil alım satımında olduğu gibi resmiyet kazandırılacağını kaydetti. 
     ''İkinci el ticareti de kayıt altında olacak'' diyen Acarer, dünyada cep telefonu cihazının en sık değiştirilen, en az kullanılan ülkesinin 1.5 yılla Türkiye olduğunu, bunun bir nedeninin de ikinci ele olan güvensizlik olduğunu kaydetti. 
     Tayfun Acarer, bu alanın düzenlenmesiyle ikinci el cihazların da bir ambalaj içinde ve garantili olarak satılacağını, buna ilişkin önümüzdeki hafta içinde bir yönetmelik yayınlanacağını kaydetti. 
     
</TEXT>
</DOC>
