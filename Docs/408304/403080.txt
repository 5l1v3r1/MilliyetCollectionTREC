<DOC>
<DOCNO> 403080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/soneko47.html </URL>
<DATE> 2005/12/13/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Ertürk Uzan Grubu'ndan 6.1 milyar dolarlık satış hasılatına ulaştık 
</HEADLINE>
<TEXT>

     Tasarruf Mevduatı Sigorta Fonu TMSF Başkanı Ahmet Ertürk, bugüne kadar Uzan Grubu'ndan toplam 6 milyar 152 milyon dolarlık satış hasılatına ulaştıklarını kaydederek, ''Bu satış bir başarıdır. Bunu kabul etmek durumundayız'' dedi. 
     Ertürk, Telsim'in satışına ilişkin düzenlenen basın toplantısında basın mensuplarının sorularını yanıtladı. 
     Ertürk, yaklaşık 17-18 ay önce Telsim yönetimini devraldıklarında konuşulan rakamların 1.5-2 milyar dolar olduğunu, beklentilerin de bu civarda bulunduğunu söyledi. 
     Ertürk, ''Devraldığımız dönemde bu şirketin dağlar gibi yığılmış borç yükü vardı. Kamu borcu, piyasa borcu, yurt dışına borcu vardı. Bu süreçte borç sorununu şirket ve kamu lehine olabilecek en optimal modellerle çözmeye çalıştık ve bunların hemen hemen tamamını çözdük'' dedi. 
     Telsim de dahil kamuya bugüne kadar yaptıkları ödemenin yaklaşık 1 milyar 300 milyon dolar civarında olduğunu bildiren Ertürk, Telsim'in şu an itibarıyla kamuya hala 1.6 milyar dolara denk gelen borcu bulunduğunu söyledi. 
     Ertürk, bugüne kadar Uzan Grubu'ndan toplam 6 milyar 152 milyon dolarlık bir satış hasılatına ulaşıldığını belirterek, ''Bu satış bir başarıdır. Bunu kabul etmek zorundayız. Bu başarıyı 2003'ten bu tarafa yapılan yasal düzenlemelere ve bu yasal düzenlemeleri kararlılıkla uygulayan Fon yönetimine borçluyuz'' diye konuştu. 
     Fon'un geçtiğimiz günlerde Çukurova Grubu'ndan yaptığı tahsilatla birlikte en yüksek tahsilat oranına ulaştığı hakim ortak alacağı olduğunu belirten Ertürk, şunları kaydetti 
     ''Bu alacağı biz tahsil ettik ama diğerinde borcunu borçlu ödedi. Bu alacağı akıl almaz hukuksal mücadelelere karşın biz tahsil ettik. Önemli çok önemli bir fark var'' dedi. 
     Şu anda faizsiz olarak, faiz uygulanmadan düşünüldüğünde Uzan Grubu'ndan alacaklarının tahsil edildiğini ifade eden Ertürk, şunları söyledi 
     ''Ancak elbette faiz uygulaması söz konusu olacaktır. Elbette Fon dışında kamu alacağı devam etmektedir. Vergi ve diğer kamusal alacaklar devam etmektedir. Özellikle İmar Bankası'na kayıt dışı mevduatın ödenmeyen stopajlarından doğan önemli ölçüde bir vergi alacağı vardır. Bunları düşündüğümüzde kamunun, Fon'un bu grupla işi devam etmektedir.'' Ertürk, TEAŞ ve Kepez'e ilişkin bir soru üzerine de bu şirketlerin Fon'la, Fon alacağıyla bir ilgisi bulunmadığını kaydetti. 
     Ertürk, 6 milyar 152 milyon dolardan kamuya ve diğer alacaklara ödenen kısım düşüldükten sonra bakiye kısmın borçlunun borcundan mahsup edileceğini ifade etti. 
     Telsim'i oluşturan teknolojik altyapının bedelinin bugüne kadar ödenmediğine dikkat çeken Ertürk, ''Yani Telsim varlığını oluşturan ve bugün 4.5 milyar dolara ulaşan o teknolojik birikim, ödenmemiş paralarla oluşturan bir birikimdir. Bunun yükü de maalesef Fon'a düşmüştür.'' Ertürk, yakın bir zamanda Telsim'e bilgi teknolojisi hizmeti veren Oksijen Ticari ve İktisadi bütünlüğünün satışının yapılacağını bildirdi. 
     
</TEXT>
</DOC>
