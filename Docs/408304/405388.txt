<DOC>
<DOCNO> 405388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sonsiy06.html </URL>
<DATE> 2005/12/21/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Baykal da barajın düşürülmesine karşı çıktı 
</HEADLINE>
<TEXT>

     CHP Genel Başkanı Deniz Baykal, Cumhurbaşkanı Ahmet Necdet Sezer tarafından da desteklenen TÜSİAD’ın seçim barajının düşürülmesine ilişkin önerisine, "Etnik temelde bir siyasal yapılanmayı başlatabileceği" gerekçesiyle karşı çıktı. 
     Baykal, CNN Türk’de yayınlanan "Parametre" programında gündeme ilişkin soruları yanıtladı. 
     Baykal, "2006’da seçim olmazsa ana muhalefet olarak ne yapacaklarının" sorulması üzerine, "4 yılda bir halkın önüne çıkmak lazım" dedi. 
     "Makulu dört yıldır, dünya gerçeği budur, bizim pratiğimiz odur" diyen Baykal, "seçim yok" diyen AKP’ye, "Bir ülkede siyasetin sadece ülkeyi yönetenlerin tercihlerine bağlı olarak şekillenmediği, ülkenin ekonomik, sosyal, uluslararası ilişkiler açısından yaşadığı sorunların, sıkıntıların her an gündemi değiştirebileceği de unutmamalıdır" diye mesaj gönderdi. Baykal, şöyle devam etti 
     "Önümüzdeki yılın herhangi bir noktasında seçim olacakmış diye kabul ederek çalışma yapacağız, şimdi onu yapıyoruz. Ama bizim gücümüz, oyumuz yeter yetmez onu önümüzdeki dönemde göreceğiz. Önemli olan şu, bizim yapabileceğimiz seçimi zamanında yapmamanın siyasi faturasını hükümete ödettirmek. Nasıl ödettirilebilir 2006 bir seçim olacak diye çalışma yaparak ödettirilebilir." Baykal, yüzde 10’luk seçim barajının düşürülmesine ise karşı çıktı. 
     CHP 1999’da barajın altında kaldığında da barajın kalkmamasını istediğini anımsatan Baykal, yüzde 10’luk barajın korunması için gerekçesini şöyle dile getirdi 
     "Daima böyle olsun diye söylemiyorum. Ama içinden geçmekte olduğumuz bu dönemde buna ihtiyaç olduğu kanısındayım. Türkiye’nin siyasetini ulusal temele oturtmaya çalışıyoruz. Bu çabası ciddi şekilde sekteye uğratabilir. 
     Etnik temelde bir siyasal yapılanmayı başlatabilir. Bu Türkiye siyasetine bence çok temel bir siyasi istikrarsızlık getirir. 
     Biz mezhep temelinde bir siyaset anlayışını aştık. Pek çok deneme oldu, reddedildi. İnanıyorum ki Türkiye bu noktada biraz daha sabırlı davranabilirse önümüzdeki yakın gelecek içinde etnik temelde bir siyaset arayaşının anlamı olmadığı herkes tarafından kabul edilecektir. Etnisite siyasete girerse demokratik bir ortam zaafa uğruyor." Baykal, AKP Cumhurbaşkanı seçmede ısrar ederse sine-i millete dönüp dönmeyeceklerinin sorulması üzerine ise Cumhurbaşkanlığı konusunun Türkiye’de bir siyasi gerginlik oluşturacağının açık olduğunu söyledi. 
     Baykal, "Cumhurbaşkanlığı konusu ciddi bir gerginlik konusu yaratabilecektir. O nedenle biz seçimin daha önce yapılmasının bir ek faydası olarakta buna işaret ediyoruz. 
     Beşinci yıla uzatılır ve bir Cumhurbaşkanlığı dayatması olursa bu Türkiye’yi sıkıntıya sokar" dedi. 
     
</TEXT>
</DOC>
