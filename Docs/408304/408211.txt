<DOC>
<DOCNO> 408211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/son/sondun19.html </URL>
<DATE> 2005/12/31/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Suriyeli vekiller, Haddam'ın yargılanmasını istiyor 
</HEADLINE>
<TEXT>

     Suriyeli milletvekilleri, Lübnan Başbakanı Refik Hariri'nin şubat ayında öldürülmesine üst düzey Suriyeli yetkililerin karıştığını ileri süren eski Devlet Başkanı Yardımcısı Abdülhalim Haddam'ın yargılanmasını istedi. 
     Mecliste yapılan oylamada, Haddam'ın vatana ihanet ettiği gerekçesiyle yargılanması için sunulan önerge, oybirliğiyle kabul edildi. 
     Parlamento Başkanı Mahmud El Abraş, yaptığı konuşmada kendisine telefon eden çok sayıda Suriyelinin, Haddam'ın tutuklanmasını istediğini söyledi. 
     Parlamentoda söz alan milletvekili Omayma Hudur da, Haddam'ı ihanetle suçladı ve ''Kendim ve halkım adına, Suriye halkının gururunu kırdığı ve milyonlarca Suriyeliyi küçük düşürdüğü için Haddam'ın yargılanmasını istiyorum'' dedi. 
     Abdülhalim Haddam, dün Paris'te El Arabiya televizyonuna yaptığı açıklamada, ''Suriye Devlet Başkanı Beşşar Esad ile üst düzey Suriye hükümeti yetkililerinin, şubat ayında bombalı suikastta öldürülen Lübnan Başbakanı Refik Hariri'yi tehdit ettiklerini'' öne sürmüştü. 
     Haddam, Suriye güvenlik servisinin, Hariri'yi, Esad'ın onayı olmadan öldüremeyeceğini iddia etmişti. 
     
</TEXT>
</DOC>
