<DOC>
<DOCNO> 406286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/son/sonspo13.html </URL>
<DATE> 2005/12/24/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Fenerbahçeli kaleci Volkan da internet dünyasında... 
</HEADLINE>
<TEXT>

     Fenerbahçe'nin kalecisi Volkan Demirel de internet dünyasındaki yerini aldı. 
     Volkan, taraftarlarla iletişim kurmayı amaçladığı ''www.volkandemirel1.com'' adresli internet sitesini yayına açtı. 
     Sarı-lacivertli futbolcu, internet sitesindeki ilk açıklamasında, teknolojiye ayak uydurmanın gerektiğini belirterek, ''Daha önce takım arkadaşlarımdan bazıları da internet konusunda çeşitli girişimlerde bulunmuşlardı. Ben de süratli bir çalışma ile yeni yıldan itibaren taraftarlarımızla özel şeyler paylaşmak istiyorum'' dedi. 
     İnternetin, gelişen dünya şartları gereği kendisi gibi sürekli kamuoyunun önünde yer alan kişiler için en iyi iletişim aracı olduğuna dikkat çeken Volkan, şunları kaydetti 
     ''Zaman zaman benimle ilgili olarak basında çıkan haberlere süratle karşılık verebilme adına gösterdiğim gayret, çoğu zaman etkisiz kalıyordu. Özellikle bana sormadan, kulaktan dolma haberlerle gerek Fenerbahçe'yi, gerekse Volkan Demirel'i haksız bir biçimde eleştirmek, olmamışı oldurmaya çalışmak sadece benim için değil, takımdaki diğer arkadaşlarımın da başına zaman zaman geliyor. 
     Bu tür iletişimi sadece yalanlama makinası gibi kullanmak yerine, Fenerbahçe renklerine gönül vermiş taraftarlarımızın, biz oyuncular için ne kadar önemli olduğunu her şeyden önce herkesin bilmesini istiyorum.'' Tatilde olmasına rağmen Fenerbahçe ile olan ilişkisini kesmediğini ifade eden kaleci Volkan, ''Takım arkadaşlarımla sık sık görüşüyorum. Brezilyalı oyuncularımız hariç neredeyse bütün takım arkadaşlarımla her gün konuşuyorum. Konuştuğumuz en önemli konu, ikinci devre nasıl başarılı olabileceğimiz konusudur'' diye konuştu. 
     
</TEXT>
</DOC>
