<DOC>
<DOCNO> 405135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sontur20.html </URL>
<DATE> 2005/12/20/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Basın kartları değişiyor 
</HEADLINE>
<TEXT>

     Basın kartları, 1 Ocak 2006’dan itibaren yenileniyor. 
     Yeni yılın ilk gününden itibaren yeni basın kartlarının kullanılmaya başlanacağı ve eski kartların geçersiz olacağı bildirildi. 
     Başbakanlık Basın Yayın Enformasyon Genel Müdürlüğü’nden yapılan yazılı açıklamada, dizgi ve baskısı önceki kartlardan farklı olan yeni basın kartlarının uluslararası özellikler dikkate alınarak hazırlandığı belirtildi. 
     Basın kartı sahiplerinin mağdur olmamaları ve yeni basın kartlarını kullanmaya devam edebilmeleri için çalıştıkları kurum aracılığıyla başvuru belgelerini 30 Aralık 2005 tarihine kadar Basın Yayın Enformasyon Genel Müdürlüğü’ne teslim etmeleri gerektiği hatırlatıldı. 
     Açıklamada, kartların taklidini önlemek amacıyla hologram kullanıldığı belirtilen yeni basın kartlarında, TC kimlik numarası ve vergi kimlik numaralarının da yer alacağı kaydedildi. 
     Daha önce 2000 yılında değiştirilen basın kartlarının yenilenmesinin taklitlerinin yapılmasını önlemeye ve kimlik kartı olarak kullanılmasını sağlamaya yönelik olduğu ifade edildi. 
     
</TEXT>
</DOC>
