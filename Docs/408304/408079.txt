<DOC>
<DOCNO> 408079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sonyas05.html </URL>
<DATE> 2005/12/30/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
New York'ta tüm rekorları kıran daireler... 
</HEADLINE>
<TEXT>

     New York’ta Plaza Oteli’nin yeniden yapılandırılması projesi çerçevesinde inşa edilen lüks dairelerin fiyatları tüm rekorlar kırıyor. 
     Simon and Garfunkel, Rolling Stones konserleri gibi tarihi etkinliklere ev sahipliği yapan New York denince akla gelen mekanlardan Central Park’a bakan tek yatak odalı daire 4.5 milyon dolardan satılacak. Üç katlı tripleks bir çatı 
     dairesinin fiyatı ise 32.5 milyon doları bulacak. 
     Michael Douglas ile Catherine Zeta Jones’un evlendiği New York’taki ünlü Plaza Oteli, yenileniyor. Bu yılın başlarında büyük bir reform için kapatılan otel, 2006 yılında yeniden açıldığında otel, alışveriş merkezi ve lüks dairelerden oluşan bir kompleks haline getirilmiş olacak. 
     Lüks daireler de el yakacak. New York’da yayınlanan Daily News gazetesine göre, Central Park’a bakan tek yatak odalı daireler 4.5 milyon dolardan satılacak. Yine Central Park manzaralı iki veya üç yatak odalı daireler isteyenlerin ise, 7.5-9 milyon doları gözden çıkartmaları gerekecek. 
     
     HARLEM’DEKİ FİYATLAR YÜZDE 350 SIÇRADI 
     Plaza’daki dairelerin fiyatlarının 2001 yılındaki terör saldırılarının sonucunda krize giren New York’taki emlak sektörünün "görkemli" canlanmasını yansıttığı belirtiliyor. 
     Manhattan’daki emlak fiyatlarının 10 yıl öncesine göre yüzde 120 arttığına dikkat çekiliyor. 
     Bu arada, emlaktaki yüksek fiyat artışlarının sadece Manhattan’da değil New York’un başka semtlerinde de gözlendiği belirtiliyor. Örneğin, dar gelirlilerin yaşadığı Harlem’e emlak fiyatlarının yüzde 349 sıçradığı kaydediliyor. 
     
     DONALD TRUMP SATMIŞTI 
     2007 yılında 100 yaşını kutlayacak olan otel, 1995 
     yılında dönemin sahibi ünlü işadamı Donald Trump tarafından 325 milyon dolara, dünyanın en zengin birkaç kişiden biri olan Suudi prens Alwalid Bin Talat ve ortaklarına satıldı. Son olarak da Elad adlı İsrailli şirket, oteli Talat’tan 572 milyon dolardan satın aldı. 
     
</TEXT>
</DOC>
