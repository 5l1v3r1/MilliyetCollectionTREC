<DOC>
<DOCNO> 404870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/ekonomi/eko02.html </URL>
<DATE> 2005/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
EPDK, Gökkafes'teki ofisini kiraya verecek 
</HEADLINE>
<TEXT>


EPDK'nın soruşturma konusu olan ve satışı için açılan ihalede alıcısı çıkmayan Gökkafes'teki ofislerinin kiralanması için çalışma başlatıldı 

TEBERNÜŞ KİREÇCİ 

Enerji Piyasası Düzenleme Kurulu EPDK yönetiminin soruşturulmasına neden olan Gökkafes'teki ofislerin satıldığı ihalede, herhangi bir teklif gelmedi. Bu gelişmenin ardından EPDK, ofislerin kiralanması yönünde karar aldı. EPDK, önümüzdeki aylarda kiralamak için ihale açacak. Bugünlerde ise kiralama için değerleme çalışmaları yaptırılıyor. 

11 milyon dolar tahmini bedel 
EPDK, İstanbul Gökkafes'teki iki katını toplam 10 milyon 947 bin 964 dolar tahmini bedel üzerinden satışa çıkarmıştı. 
İhale 17 Ekim'de EPDK'nın Gökkafes'te bulunan İstanbul İrtibat Bürosu'nda gerçekleştirildi. İhalenin geçici teminatı 1 milyon 95 dolar olarak açıklanmıştı. Gökkafes'in 2. ve 3. katlarında yer alan gayrimenkul 18 bağımsız bölümden oluşuyor. 3 bin 948 metrekare brüt ve 2 bin 194 metrekare net alana sahip. İhale tahmini bedeli üzerinden net alanı yaklaşık 5 bin dolar civarında. Ofis katları 18 bağımsız bölümden oluşuyor. Ofis katları İnönü Stadyumu ve deniz manzaralı. 
EPDK Gökkafes'teki ofis katlarını 2002 yılında 13.1 trilyona satın almış ve kullanılabilir hale getirebilmek için yaklaşık 400 milyar lira harcama yapmıştı. Bundan dolayı Başbakanlık Teftiş Kurulu tarafından soruşturma yapılmıştı. Hazırlanan rapor çerçevesinde sadece bir personelin bulunduğu ofis katlarının satışı kararlaştırılmıştı. 


</TEXT>
</DOC>
