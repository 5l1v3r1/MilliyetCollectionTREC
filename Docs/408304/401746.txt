<DOC>
<DOCNO> 401746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sonsiy37.html </URL>
<DATE> 2005/12/08/ </DATE>
<TIME> 21.40 </TIME>
<AUTHOR>  </AUTHOR>
<HEADLINE>
Almanya Büyükelçisi Born Yeni hükümet Türkiye'yi dost görüyor 
</HEADLINE>
<TEXT>

     Almanya'nın Ankara Büyükelçisi Wolf-Ruzthart Born, Almanya'daki yeni hükümetin Türkiye'yi bir dost olarak gördüğünü belirterek, Türkiye'nin AB sürecine ilişkin politikalarında bir değişiklik olmayacağını kaydetti. 
     Born, DYP Ankara İl Başkanlığı Konferans Salonu'nda, "Alman Bakışı ile AB-Almanya ve Türkiye İlişkileri" konulu konferansta, Almanya'daki seçim süreci, Almanya-Türkiye ilişkileri ve Türkiye'nin AB sürecine ilişkin değerlendirmelerde bulundu. 
     Seçim süreci ve koalisyon sözleşmesine ilişkin bilgi veren Born, "Almanya'daki yeni hükümetin Türkiye'yi bir dost olarak gördüğünü" belirtti. 
     Avrupa'da güvenilir bir ülke olarak Almanya'nın dış politikasında "devamlılığın" esas olduğuna işaret eden büyükelçi Born, yeni hükümetin de Almanya'nın Türkiye'nin AB sürecine yönelik politikasında bir değişikliğe gitmeyeceğini ifade etti. 
     Seçim öncesinde Almanya Başbakanı Angela Merkel'in "imtiyazlı ortaklık" söylemlerine ilişkin olarak Born, 3 Ekim'de Türkiye ile hedefi tam üyelik olan müzakerelere başlama kararı alındığını belirterek, Merkel'in AB'nin Türkiye'ye ilişkin alacağı kararları taviz vermeden uygulayacağı yönündeki açıklamalarını anımsattı. 
     Bu çerçevede 3 Ekim'in çok önemli bir tarih olduğunu söyleyen Born, Türkiye'deki reform sürecini yakından izlediklerini ve desteklediklerini söyledi. 
     "Müzakerelerin kolay değil, engebeli bir süreç olacağını" ifade eden Born, bu zorlu dönemin aşılmasının Türkiye'nin elinde olduğunu kaydetti. Born, bu süreçte Kıbrıs ya da azınlıklar gibi pek çok hassas konunun gündeme gelebileceğini, ancak bu konulara teknik açıdan yaklaşılmasının daha doğru olacağını kaydetti. 
     Kıbrıs'ın zor bir konu olduğunu ifade eden Born, AB'nin Ankara Anlaşması ek protokolünün TBMM'de onayını beklediğini hatırlattı. Born, Kıbrıs sürecinde Türk tarafına verilen sözlerinse AB tarafından tutulamadığına işaret etti. 
     AB sürecinde uygulamanın önemine işaret eden Born, "Türkiye'nin AB üyeliğinin Türkiye'nin menfaatine olacağına inanıyorum" dedi. 
     Ancak bunun için önce Türk halkına AB konusunun olumlu yönlerinin anlatılmasının önemli olduğunu söyleyen Born, ayrıca Türkiye'de AB sürecini yürütecek yapılanmaya ihtiyaç olduğunu belirtti. 
     Almanya'nın AB'nin genişlemesinden yana olduğunu kaydeden Born, mevcut AB yapısının 27 ülkeyi kapsayabileceğini, bu nedenle yeni AB anayasanın tüm üye ülkelerce onaylanması gerektiğine işaret etti. 
     Almanya'nın Ankara Büyükelçisi Born, Merkel'in Türkiye'yi Haziran 2006'da ziyaret edebileceğini sözlerine ekledi. 
     DYP Genel Başkanı Mehmet Ağar da konferansın bir bölümünü izledi. 
     
</TEXT>
</DOC>
