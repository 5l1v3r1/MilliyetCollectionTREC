<DOC>
<DOCNO> 401673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/soneko12.html </URL>
<DATE> 2005/12/08/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
2006'da ihracatı arttırmak için neler yapılacak 
</HEADLINE>
<TEXT>

     Gelecek yıl sürdürülebilir ihracat artışını sağlayacak ihracat yapısını oluşturmak amacıyla, yeterli ve etkin destek mekanizmaları geliştirilecek. 
     Bu kapsamda ilk aşamada, ihracat iadelerinin ve ihracatta devlet yardımlarının ödendiği Destekleme ve İstikrar Fonu'na DFİF bu yıldan başlamak üzere 3 yıl süreyle her yıl, ihracat tutarının yüzde 1'i kadar kaynak aktarılacak. 
     Eximbank'ın kaynakları arttırılacak ve öncelikle bankanın karı sermayeye eklenecek. İhracatçının desteklenmesi amacıyla, serbest bölgelerde çifte vergilendirme de önlenecek. 
     2006 Yılı Programı'nda yer alan öngörülere göre, 2007-2009 dönemini kapsayacak yeni bir ihracat strateji planı hazırlanacak. 
     Dahilde işleme rejimi kapsamında yapılan ithalatın ekonomik yapıya olan etkileri araştırılacak ve ihtiyaç duyulması halinde gerekli tedbirler alınacak. 
     Sanayi ürünlerinde otonom tarife kontenjanı açılmasına ilişkin talepler, AB ile müzakere edilecek. 
     İkili ve çok taraflı ticari ilişkiler kapsamında ihracatın geliştirilmesi amacıyla, kamu, özel sektör ve sivil toplum kuruluşları arasında koordinasyonu sağlayacak, ihracatçıların pazara giriş olanaklarını geliştirecek ve mevcut pazar paylarını arttıracak mekanizmalar geliştirilecek. 
     Türkiye'nin ticari ortakları arasında yer alan ve önemli ticari potansiyele sahip ülkeler ile komşu ülkelere öncelik verilerek, ticaretin önündeki teknik engellerin ivedilikle kaldırılmasını sağlayacak mekanizmalar geliştirilecek. 
     Orta vadede yurt içi üretimin ithalat bağımlılığının azaltılması amacıyla, sanayide kullanılan ithal ara girdilerden, rekabet koşulları altında yurt içinde üretilmesini sağlayacak politikalar geliştirilecek. Bu bağlamda, sanayide ar-ge faaliyetlerinin yaygınlaştırılması sağlanarak, özellikle yüksek teknolojili ara girdilerin yurt içinde üretilmesinin desteklenmesine yönelik çalışmalar başlatılacak. 
     Gümrük Birliği uyarınca üstlenmekle yükümlü olunan AB'nin teknik mevzuatına uyum süreci hızlandırılacak, uyumlaştırılan mevzuatın etkili biçimde uygulanmasını teminen gerekli idari, teknik ve fiziki alt yapı kurulacak, ithalatta gözetim ve denetim etkinleştirilecek. 
     
</TEXT>
</DOC>
