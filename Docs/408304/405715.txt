<DOC>
<DOCNO> 405715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sonsiy05.html </URL>
<DATE> 2005/12/22/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Topbaş, Üsküdar Belediyesi'nin içkili yerler kararını veto etti 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, Üsküdar Belediyesi'nin ilçede içkili yerlerin belirlenmesine ilişkin kararını veto ettiğini bildirdi. 
     Devlet Bakanı ve Başbakan Yardımcısı Mehmet Ali Şahin başkanlığında yapılacak ''İstanbul ve deprem'' konulu toplantıya katılmak için Ankara'ya gitmek üzere Atatürk Havalimanı VIP Salonu'na gelen Topbaş, hareketinden önce basın mensuplarının sorularını yanıtladı. 
     Üsküdar Belediyesi'nin içkili yerlerle ilgili kararını bu sabah imzalayarak veto ettiğini ve ilçe belediyesine iadesinin bugün yapılacağını anlatan Topbaş, veto gerekçesine ilişkin de şunları kaydetti 
     ''Gerekçe, bu yeni yasanın belediyelere verdiği bir yetki. Daha önce var olan bir yetkinin belediyelerce kullanılması olayı. Burada, belediyemiz büyükşehir tarafından yetki alanlarının belirlenmesi gerekiyordu. Bu yapılmadığı için... Yapılan iş, sadece kendi görev alanı içerisinde değerlendirmesi gereken, ancak çok farklı şekilde büyükşehirin ilgi alanlarını da içine alan bir düzenleme çalışması yapılmış. Geçmişte kaymakamlıkların, mülki amirliklerin yaptığı bir düzenlemeyi tekraren göndermişlerdir. Biz kararın yasal prosedüre uygun hale getirilmesi için bir düzenleme yapılmasını istedik. Yasanın verdiği doğrultuda bir çalışma yapılması gerekir. Büyükşehir Belediyesi, yetki alanlarını belirleyecek. İlçe belediyesinin yetki alanları farklı, büyükşehirin ki farklı. Bu düzenleme, büyükşehirin yetki alanlarının hepsini kapsayan bir düzenleme.'' 
     
</TEXT>
</DOC>
