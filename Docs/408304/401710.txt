<DOC>
<DOCNO> 401710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sonsiy01.html </URL>
<DATE> 2005/12/08/ </DATE>
<TIME> 03.10 </TIME>
<AUTHOR>  </AUTHOR>
<HEADLINE>
15 yeni üniversite kuruluyor... 
</HEADLINE>
<TEXT>

     TBMM Plan ve Bütçe Komisyonu, bazı illerde 15 yeni üniversite kurulmasına ilişkin tasarıyı kabul etti. 
     Tasarı üzerindeki görüşmeler sırasında verilen önergelerle bazı üniversitelerin adı değiştirildi. Buna göre, kurulması öngörülen yeni üniversiteler şunlar 
     Ahi Evran Üniversitesi, Kastamonu Üniversitesi, Düzce Üniversitesi, Burdur Mehmet Akif Ersoy Üniversitesi, Uşak Üniversitesi, Rize Üniversitesi, Namık Kemal Üniversitesi, Erzincan Üniversitesi, Aksaray Üniversitesi, Giresun Üniversitesi, Çorum Hitit Üniversitesi, Bozok Üniversitesi, Adıyaman Üniversitesi, Ordu Üniversitesi ve Amasya Üniversitesi. 
     Tasarı, kurulacak olan yeni üniversiteler için toplam 2 bin kadro ihdas edilmesini de öngörüyor. 
     CHP Trabzon Milletvekili Akif Hamzaçebi'nin önerisi üzerinde, üniversite adlarında, ya şehir ya da özel ad bulunacak. Buna ilişkin, Komisyon Başkanvekili Altan Karapaşaoğlu, redaksiyon yetkisi aldı. 
     Komisyonda, Nevşehir'de Damat İbrahim Paşa ve Karaman'da Karamanoğlu Mehmet Bey üniversiteleri kurulmasına ilişkin önergeler ise reddedildi. 
     Komisyon üyesi olmayan çok sayıda milletvekili tasarı görüşmelerinde söz alarak, seçim bölgelerinde üniversite kurulmasını ya da kurulan üniversitelere yeni fakülte veya meslek yüksek okulu eklenmesini istediler. Bazı milletvekilleri de, yeni kurulacak üniversiteler için teşekkür ettiler. 
     
     ''BÜTÇE ÜZERİNDE YÜK YARATIR'' 

     Milli Eğitim Bakanı Hüseyin Çelik, tasarı üzerindeki eleştirilere verdiği yanıtta, milletvekillerinin, illerinde üniversite açılması taleplerini, ''saygıdeğer'' bulduğunu söyledi. 
     Hiçbir altyapı hazırlığı olmadan da üniversite kurulabileceğini kaydeden Çelik, Van Yüzüncü Yıl Üniversitesi'ni örnek gösterdi. 
     Bakan Çelik, YÖK'ün üniversite kurulması için aradığı 7 profesör bulunması kriterinin, ''göreceli olduğunu, kaynağını Anayasa ve yasalardan almadığını'' belirterek, bu sayının rektör seçiminde önem kazandığını belirtti. 
     Milli Eğitim Bakanı Çelik, 10 ilde daha üniversite kurulmasına ilişkin altyapı çalışmalarının hızlandığını ifade etti. 
     Tıp fakültelerinin pahalı yatırımlar olduğunu dikkati çeken Çelik, 25 üniversite birden kurulmasının, bütçe üzerinde yük yaratacağını, kurulacak üniversitelere ilişkin hesaplamaların ise yapıldığını vurguladı. 
     
     ''YÖK, HASIM KURULUŞ OLARAK GÖRÜLMEMELİ'' 

     Yüksek Öğretim Kurulu YÖK Başkanvekili Prof. Dr. İsa Eşme de ''Kendi çocuklarımızı, torunlarımızı da okutmaya razı olacağımız illere 'evet' demeliyiz'' dedi. 
     YÖK'ün ''hasım kuruluş'' olarak görülmemesini isteyen Eşme, ''Burada bulunan kişiler de sizin gibi ülkeye sevdalı kişiler'' diye konuştu. 
     Eşme, 4 yıllık lisans programları yerine, meslek yüksek okullarına odaklanılması gerektiğini kaydederek, komisyona, tartışmaya, kavga etmeye değil, bilgilendirmeye geldiğini ifade etti. 
     Plan ve Bütçe Komisyonu Başkanvekili Karapaşaoğlu ise tasarıyı delecek önergeler bulunduğunu ifade ederek, ''kendi bütçemizi delmemiz mümkün değil'' diyerek, komisyon üyelerinden tavır almalarını istedi. 
     Rize, Çorum, Ordu ve Balıkesir üniversitelerinde tıp fakülteleri kurulması dolayısıyla, verilen önergelerle, bu üniversitelerin kadro tahsisinde yeniden düzenleme yapıldı. 
     Kabul edilen tasarıyla, vakıf üniversiteleri ita amirlerinin, mütevelli heyeti başkanı olması da benimsendi. 
     
</TEXT>
</DOC>
