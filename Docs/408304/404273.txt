<DOC>
<DOCNO> 404273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/soneko01.html </URL>
<DATE> 2005/12/17/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Krueger Türkiye çok şey başardı... 
</HEADLINE>
<TEXT>

     IMF Birinci Başkan Yardımcısı Anne Krueger, son yıllardaki Türk hükümetlerinin reform programına "etkileyici" bir bağlılık gösterdiğini, bunun sonucunda son dönemde kayda değer bir ilerleme sağlandığını belirtti. Krueger, "Türkiye birçok şey başardı ve reformlar sürüyor" dedi. 
     Anne Krueger, Avustralya’nın Sydney kentinde düzenlenen Finansman ve Bankacılık Konferansı’nda "IMF’nin Modern Küresel Ekonomi’deki Rolü" konulu bir konuşma yaptı. Krueger, konuşması sırasında dünyanın artık zengin ve yoksul ülkelerden oluşmadığını, yükselen piyasa ekonomilerinin ve geçiş ekonomilerin de bulunduğuna işaret etti. 
     Brezilya ve Türkiye üzerinde duran Krueger, Türkiye’de 2001 yılındaki kriz sonrasında kapsamlı reformların yapıldığını anlattı. 
     Krueger, Türkiye’deki son yıllardaki gelişmeleri şöyle değerlendirdi 
     "Burada da reformlar IMF’nin bir programı ile desteklendi. Burada da dalgalı kur, hızlı bir ayarlamanın mümkün kılınmasında önemli bir faktör oldu. Birbirini izleyen hükümetler reform programına etkileyici bir bağlılık gösterdi. Sonuç olarak son dönemdeki ilerleme kayda değer oldu. Özellikle Türkiye’nin erken bir aşamada terk edilen reformlarla ilgili sicili düşünülürse..." 
     
     KRİTİK YAPISAL REFORMLAR YAPILDI 
     Krueger, Türkiye’de güçlendirilmiş mali politikanın oynadığı önemli role dikkat çektikten sonra hükümetin, başta bankacılık sektörü olmak üzere, "kritik" yapısal reformları gerçekleştirdiğini kaydetti. 
     Enflasyonun üç yıl içinde yüzde 70’den yüzde 8’e indiğine dikkat çeken Krueger, Türkiye’de 1960’lı yıllardan beri ilk kez yıllık enflasyonun tek haneye indiğini anımsatarak, büyümenin bu yılda yüzde 5 veya üzerinde olmasının beklendiğini söyledi. 
     Faiz dışı fazlanın bu yıl hedefe ulaşmasının beklendiğini dile getiren Krueger, "Böylece, Türkiye de birçok şeyi başardı ve reformlar sürüyor" ifadesini kullandı. 
     Krueger, Fon’un Türkiye ile büyümeyi sürdürmeyi fiyat istikrarını sağlamayı ve yapısal reformları devam ettirmeyi amaçlayan bir programı desteklemek üzere 10 milyar dolarlık yeni bir stand-by düzenlemesi yaptığını da sözlerine ekledi. 

ANKA 
     
</TEXT>
</DOC>
