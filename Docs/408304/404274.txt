<DOC>
<DOCNO> 404274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/soneko02.html </URL>
<DATE> 2005/12/17/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Milli Piyango'dan çalıntı bilet açıklaması 
</HEADLINE>
<TEXT>

     Milli Piyango İdaresi biletlerdeki harf gruplarının çalıntı biletleri belirlemek için tek başına yeterli olmayacağını bildirdi. 
     Milli Piyango İdaresi bazı haberlerde çalıntı biletlerin harf gruplarına göre ilan edildiğini, bunun yanlış olduğunu belirtti. 
     P serisinin basılan tüm tam biletleri, K serisinin basılan tüm yarım biletleri, N serisinin ise basılan tüm çeyrek biletleri temsil ettiğini kaydeden MP İdaresi, şu anda piyasada satışa sunulan tüm biletlerde bu harf gruplarının bulunduğunu kaydetti. 
     MP İdaresi, "Vatandaşlarımızın, çalıntı biletleri almamaları için bu biletlerin sadece harf gruplarına bakmaları yeterli olmayıp, bu harf gruplarının hemen yanında yer alan ikramiye numaralarını da kontrol etmeleri gerekmektedir. Bu numaraların dışındaki tüm biletleri gönül rahatlığıyla satın alabilirler" dedi. 
     MP, sadece harf grupları belirtilerek, biletlerin tamamının çalındığı izlenimini verecek şekilde yapılan yayınların bilet alınırken tereddütlere, hatta bilet alınmamasına neden olduğunu kaydetti. MP, "Jandarma ve emniyet görevlilerince, satış noktalarında sürekli olarak kontroller yapılmaktadır. Vatandaşlarımız bayi ruhsatı olan seyyar ve sabit bayilerimizden güven içinde biletleri alabilirler" açıklamasını yaptı. 

ANKA 
     
</TEXT>
</DOC>
