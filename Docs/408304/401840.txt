<DOC>
<DOCNO> 401840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sonyas06.html </URL>
<DATE> 2005/12/08/ </DATE>
<TIME> 00.45 </TIME>
<AUTHOR>  </AUTHOR>
<HEADLINE>
Mel Gibson, yeni filmiyle Musevilere karşı günah çıkardı 
</HEADLINE>
<TEXT>

     "İsa’nın Çilesi" adlı filmiyle özellikle Musevi toplumunda infial yaratan aktör ve yönetmen Mel Gibson, Nazi soykırımını anlatan bir televizyon filmi çekmeye hazırlanıyor. 
     Magazin dergisi Variety’nin haberine göre, Amerikan ABC televizyonu için çekilecek ve konusunu gerçek bir hikayeden alan filmde, birçok yakınını toplama kamplarında kaybeden Hollandalı bir Musevi ile kız arkadaşının komşuları tarafından Nazilerin elinden kurtarılması anlatılıyor. 
     Senaryosu Flory Van Beek’in hatıralarından alınan ve televizyon dizisi veya filmi olarak tasarlanan yapımda, Mel Gibson’ın da oynayıp oynamayacağına henüz karar verilmedi. 
     Musevilere zulmü konu alan bu filmiyle bir anlamda günah çıkaran Avustralya kökenli Gibson şu anda Meksika’da eski çağlarda geçen ancak dini içeriği olmayan "Apocalypto" adlı filmi çekiyor. 
     Hz. İsa’nın çarmıha gerilerek ölümünden önceki son 12 saatini ve kendisine yapılan türlü işkenceleri anlatan şiddet sahneleriyle dolu "Hz İsa’nın Çilesi" adlı film, ABD ve tüm dünyada tartışma ve olaylara neden olmuş, büyük gişe hasılatı bırakmıştı. 
     
</TEXT>
</DOC>
