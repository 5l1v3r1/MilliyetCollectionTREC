<DOC>
<DOCNO> 402702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/soneko03.html </URL>
<DATE> 2005/12/12/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Kurumlar Vergisinde indirimin faturası 5.4 milyar YTL 
</HEADLINE>
<TEXT>

     Hükümetin, vergi oranının yüzde 20’den yüzde 30’a indirilmesiyle birlikte kaldıracağını açıkladığı 
     kurumlar vergisiyle ilgili indirim, istisna ve muafiyetler nedeniyle gelecek yıl alınmayıp vazgeçilecek vergi tutarının 5.4 milyar YTL’yi bulduğu belirlendi. Yeni bütçe sistemi kapsamında ilk defa Maliye Bakanlığı, indirim, istisna ve muafiyetler nedeniyle alınmayan ve "vergi harcaması" olarak nitelendirilen vergi tutarlarını da hesapladı. ANKA’nın Maliye Bakanlığı’ndan edindiği verilere göre Kurumlar Yergisi Yasası’nın 19 ayrı maddede mükelleflere vergi doğuran olaylar nedeniyle istisna, indirim ve muafiyet tanınıyor. Kurumlar vergisi kapsamındaki vergi harcamaları içerisinde en büyük tutarı da yatırım indiriminin oluşturduğu belirtiliyor. Yatırım teşvik mekanizması olarak kullanılan söz konusu uygulama kapsamında şirketler yaptıkları yatırımın tutarını belli bir süreyle ve belli oranlarda kurumlar vergisi matrahından indirebiliyorlar. 
     
     KURUMLAR VERGİSİNİN YÜZDE 27’Sİ 
     Maliye Bakanlığı’nın vazgeçilen gelir yöntemiyle yaptığı tahminlere göre Kurumlar Vergisi Yasası’nda yer alan 19 ayrı istisna, muafiyet ve indirim nedeniyle gelecek yıl 
     alınmayacak olan kurumlar vergisi tutarı 5 milyar 393 milyon YTL’yi bulacak. 2006 yılında mahalli idareler ve fonların payları da dahil toplam kurumlar vergisi tahsilatının 14 milyar 758 milyon YTL olacağı öngörüldü. Buna göre devlet her 100 liralık kurumlar vergisinin 26.8 lirasından, yeni yasayla birlikte kaldırılması öngörülen indirim, istisna ve muafiyetler nedeniyle vazgeçecek. 
     
     GELİR VERGİSİ 
     2006 yılında aynı nedenlerle alınmayacak olan gelir 
     vergisi tutarının ise 2 milyar 3 milyon YTL olacağı öngörüldü. Buna göre Devlet gelecek yıl alması gereken gelir vergisinin yüzde 7.9’undan indirim ve istisnalar nedeniyle vazgeçecek. 
     
     KDV VE ÖTV 
     Maliye Bakanlığı’nın verilerine göre 2006 yılında KDV istisnası, indirimi ve muafiyetleri nedeniyle alınmayacak olan KDV tutarı 436 milyon, ÖTV tutarı ise 230 milyon YTL olarak tahmin edildi. 
     
     TOPLAMIN YÜZDE 7.4’Ü 
     Devletin 2006 yılında dört vergi yasasındaki indirim istisna ve muafiyetler nedeniyle almayacağı verginin toplamı 8 milyar 592 milyon YTL olarak tahmin edildi. Bu tutar 
     gelir, kurumlar, katma değer ve özel tüketim vergilerinin, vergi harcamaları dahil toplamının yüzde 7.4’ü kadar bir büyüklük oluşturuyor. 
     
</TEXT>
</DOC>
