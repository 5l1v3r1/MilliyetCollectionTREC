<DOC>
<DOCNO> 405639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sondun38.html </URL>
<DATE> 2005/12/22/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Rumlara tazminat veren yasa KKTC'de yürürlüğe girdi 
</HEADLINE>
<TEXT>

     KKTC sınırları içinde kalan eski Rum malları için tazminat, takas ve mal iadesi ile taşınır mallara tazminat öngören yasa, resmi gazetede bugün yayımlanarak yürürlüğe girdi. 
     KKTC Cumhuriyet Meclisi'nin Pazartesi günkü birleşimde oyçokluğuyla onaylanan ve önceki gün Cumhurbaşkanı Mehmet Ali Talat tarafından imzalanan yasa, ''Anayasa'nın 159'uncu Maddesinin 1'inci Fıkrasının b Bendi Kapsamına Giren Taşınmaz Malların Tazmini, Takası ve İadesi'' adını taşıyor. 
     Bakanlar Kurulu'nda onaylanarak 21 Kasım'da tasarı halinde resmi gazetede yayımlanmasıyla kamuoyunda yoğun tartışmalara neden olan yasa, çeşitli kesimlerin görüşleri çerçevesinde önce Meclis Hukuk ve Siyasi İşler Komitesi'nde, ardından da Meclis Genel Kurulu'nda bazı değişikliklerin ardından muhalefetin ret oyuna karşılık oyçokluğuyla kabul edilmişti. 
     
     ANAYASA MAHKEMESİ'NE 90 GÜN SÜRE 
     Yasaya ''ret'' oyu veren ana muhalefet Ulusal Birlik Partisi UBP , yasanın onaylanması halinde Anayasa Mahkemesi'ne başvuracağını açıklamıştı. 
     KKTC Anayasası'nın 147'inci maddesine göre, ''Cumhurbaşkanı, Cumhuriyet Meclisi'nde temsil edilen siyasal partiler, siyasal gruplar ve en az dokuz milletvekili veya kendi varlık ve görevlerini ilgilendiren alanlarda diğer kurum, kuruluş veya sendikalar'' yasanın iptali için 90 gün içinde Anayasa Mahkemesi'ne iptal davası açabilecekler. 
     
     KOMİSYON KISA SÜREDE ATANACAK 
     Rumların KKTC sınırları içinde kalan eski mallarıyla ilgili olarak Avrupa İnsan Hakları Mahkemesi AİHM gündemine gelen davalar için ''iç hukuk'' olarak gündeme gelen yasa, mahkeme gibi çalışacak bir komisyon atanmasını öngörüyor. Kısa sürede atanması planlanan komisyon 2'si yabancı 7 kişiden oluşacak. 
     Komisyon üyeleri Cumhurbaşkanı tarafından önerilecek kişiler arasından Yüksek Adliye Kurulu tarafından atanacak. Komisyon başkan ve üyeleri, hukukçular veya kamu yönetimi ile mali konularda tecrübeli kişilerden oluşacak. Üyeler, 1974 öncesinde Rumlara ait mallardan doğrudan veya dolaylı olarak yararlanan kişilerden oluşmayacak. 
     İki yabancı da komisyonda görev yapacak. Yabancı tanımı yapılırken, bu kişilerin Kıbrıslı Türk, Rum ve bunlara ek olarak garantör ülkeler Türkiye, Yunanistan ve İngiltere vatandaşı olamayacaklarına vurgu yapılıyor. 
     Komisyonun alacağı kararlar bağlayıcı ve yargının aldığı kararlar gibi icrai nitelikte olacak. 
     
     YÜRÜTME YETKİSİ İÇİŞLERİ'NDE 
     Yürütme yetkisini iskan işleriyle görevli bakanlığa İçişleri Bakanlığı veren, davalı taraf olarak da ilgili bakanlık veya Başsavcılığı adres gösteren yasa, komisyona başvuracak Rumlara belli kurallar çerçevesinde eski taşınmaz malları için tazminat, takas ve iade, taşınır malları için de tazminat öngörüyor. 
     KKTC mülkiyet rejiminde uluslararası hukukun gereklerini yerine getirme ve AİHM tarafından ''iç hukuk'' olarak kabul edilme hedefi taşıyan yasa, eşdeğer karşılığı malları iade dışında tutarak, mal iadesini, hemen iade ve çözümden sonra iade diye iki ayrı şekilde düzenliyor. Eşdeğer Güney Kıbrıs'ta bırakılan taşınmaz mala karşılık Kuzey Kıbrıs'ta mal alınması. 
     Buna göre eşdeğer dışında tapulu olan, birilerinin kullanımında olan, askeri tesis olarak kullanılan, üzerinde kamu yararı bulunan eski Rum malları, ancak çözümden sonra iade edilebilecek. Çözümden sonra ilgili mal KKTC devleti tarafından kamulaştırılarak iade edilebilecek. 
     Bu kapsam dışında kalan, yani kimsenin kullanımında olmayan, kamu düzenini tehlikeye düşürmeyecek devlet kontrolündeki mallar ise hemen iade edilebilecek. 
     
     TAZMİNAT VE TAKAS ŞARTLARI 
     Yasa, tazminat ve takasa ilişkin şartları da düzenliyor. Başvuru halinde ilgili Rum'a Kuzey'deki eski malına karşı tazminat ödenmesi için bugünkü rayiç bedel ile o günden bugüne değer artışı dikkate alınacak. Tazminat belirlenirken başvuru sahibinin Güney'de Türklere ait mal tutup tutmadığı da dikkate alınacak. 
     Başvuru sahibinin talebine göre takas teklif edilmesi halinde ise bugünkü rayiç bedeller esas alınacak. Bu durumda malların değerleri arasında fark olması halinde aradaki fark kimin lehine ise onun tarafından ödenecek. Davalı taraf adına ödemeyi Komisyon, yani KKTC devleti yapacak. 
     Tazminat ve takas halinde mülkiyet hakkı ortadan kalkacak. Ancak takas halinde, kullanım kaybından doğan zarar ve konut hakkından doğan manevi zarara ilişkin tazminat talebi saklı kalacak. 
     
     TAŞINIR MALLARA TAZMİNAT 
     Yasa, talep edilmesi ve başvuru sahibinin ispatlaması halinde Rumlara taşınır mallar için de tazminat öngörüyor. Tazminat miktarı, komisyonun karar verdiği tarihteki rayiç değer üzerinden ödenecek. 
     Mahkeme gibi çalışacak komisyonun talebe göre takas, iade, tazminat veya kullanım kaybından doğan zarar tazmini kararına karşı taraflar Yüksek İdare Mahkemesi'ne başvurabilecekler. Başvuru sahibi, Yüksek İdare Mahkemesi'nin kararından da tatmin olmaması halinde AİHM'ye başvuru yapabilecek. 
     ''Anayasa'nın 159'uncu Maddesinin 1'inci Fıkrasının b Bendi Kapsamına Giren Taşınmaz Malların Tazmini, Takası ve İadesi Yasası''nın yürürlüğe girmesiyle, 2 yıl önce hazırlanan ve sadece tazminat ile takas öngören Taşınmaz Malların Tazmini Yasası yürürlükten kalktı. 
     
</TEXT>
</DOC>
