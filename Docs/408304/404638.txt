<DOC>
<DOCNO> 404638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sondun04.html </URL>
<DATE> 2005/12/19/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Bush'tan müthiş itiraf Bazı kararlarım korkunç kayıplara yolaçtı 
</HEADLINE>
<TEXT>

     ABD Başkanı George W. Bush, Amerikan halkına televizyondan seslenerek, Irak savaşına ilişkin bazı kararlarının ''korkunç kayıplara'' yol açtığını kabul etti, ancak halktan ''umutsuzluğa kapılmamasını'' istedi. 
     ABD kamuoyundan gördüğü desteğin büyük ölçüde azalması üzerine geçen günlerde kilit bir strateji değişikliğine giderek Irak savaşında hata yapılmadığı yönündeki ısrarlı söyleminden vazgeçen Bush, bütün önemli televizyon kanallarından canlı yayınlanan konuşmasında, savaşa ilişkin itiraflarda bulunmaya devam etti. 
     Irak savaşının sanılandan zor olduğunu, ancak yine de bu savaşın kazanılacağını söyleyen Bush, Amerikan halkının Irak'ta kendisini desteklemesini istedi. 
     Oval Ofis'te konuşan Bush, Amerikan halkının savaşın bedeli ve gidişi hakkında soruları olduğunu belirterek, ''Bazı kararlarımın korkunç kayıplara yol açtığını biliyorum, bu kararların hiçbiri kolay alınmadı. Bu savaşın tartışmalı olduğunu da biliyorum. Ancak sizin başkanınız olmak, doğru olduğuna inandığımı yapmayı ve sonuçlarını kabul etmeyi gerektiriyor'' dedi. 
     Bush, konuşmasında daha sonra, ''Bazıları, Irak'ta karşılaştığımız sınavlara bakarak, bu savaşı kaybettiğimiz ve bu iş için artık 10 sent ve bir gün bile harcamaya değmeyeceği sonucuna varıyor. Ancak Irak'taki savaşı kazanabiliriz ve kazanıyoruz. Sizden benim yaptığım her şeyi desteklemenizi beklemiyorum, ama bir isteğim var Umutsuzluğa kapılmayın ve özgürlük mücadelesinden vazgeçmeyin'' diye konuştu. 
     ABD'yi Irak'ta daha fazla sınav ve fedakarlıkların beklediğini kaydeden Bush, ''yine de çekilen sıkıntıya değdiğini'' savundu. Bush, Irak'ta gecen hafta yapılan seçimlerle birlikte Ortadoğu'nun kalbinde anayasal bir demokrasinin doğmakta olduğunu söyledi. 
     Irak savaşına yol açan kitle imha silahları istihbaratının büyük ölçüde yanlış çıktığını yineleyen ve savaşa girme sorumluluğunun kendisinde olduğunu belirten Bush, bu aşamadan sonra ABD güçlerinin zamanından önce Irak'tan çekilmesinin vahim sonuçlara yol açacağını vurguladı. 
     Bush, ''Irak'tan erken çekilirsek, Irakli dostlarımızı yalnız bırakırız, dünyaya ABD'nin sözünü tutmadığı mesajını veririz, bölgedeki diktatörler bize güler, Irak'ı bize saldırmaya söz veren düşmanlarımıza terketmiş oluruz ve küresel terörist hareket cesaretlenerek daha önce hiç olmadığı kadar tehlikeli hale gelir'' dedi. 
     Kendisinin, Amerikalı komutanların ve fedakarlığı üstlenen Amerikan askerlerinin savaşın kaybedildiğine inanmadığını kaydeden Bush, ''Teröristler bile buna inanmıyor. Teröristlerin izlediğimiz haberleşmeleri, giderek daha fazla sıkışmakta olmalarından ve demokratik bir Irak'ın doğuşundan duydukları rahatsızlığı dile getiriyor'' diye konuştu. 
     Bush, Amerikan askerlerinin Irak'tan çekilmesi konusunda yapay takvimlere uymayacağını ve buna ilişkin kararların, ülkedeki durumun nasıl gelişeceğine ve Amerikalı komutanların tavsiyelerine bağlı olacağını söyledi. 
     
</TEXT>
</DOC>
