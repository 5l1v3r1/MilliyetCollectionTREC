<DOC>
<DOCNO> 403333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sondun39.html </URL>
<DATE> 2005/12/14/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Tüeyni toprağa verildi, Beyrut'ta hayat durdu... 
</HEADLINE>
<TEXT>

     Beyrut'ta düzenlenen bombalı saldırıyla öldürülen Lübnanlı gazeteci ve milletvekili Cibran Tüeyni ve iki koruması, Beyrut'ta yüz binlerce kişinin katıldığı cenaze töreniyle toprağa verildi. 
     Cenaze törenine katılan Lübnanlılar, ''Cibran ölmedi'' diye haykırarak, Suriye aleyhinde sloganlar attılar. 
     Beyrut'ta Cibran Tüeyni'nin sahibi ve başyazarı olduğu Nahar gazetesi önünde toplanan binlerce kişi, sabah saatlerinden itibaren Tüeyni'yi destekleyen sloganlar atarak töreni beklemeye başladı. 
     Saat 12.00'de, Tüeyni ve korumalarının tabutları, gazete binası önüne getirilerek burada bir tören düzenlendi. 
     Cenaze törenine katılan yüz binlerce kişi, gazete binası önünde ellerinde Lübnan bayrakları ve Tüeyni'nin resimlerinin yer aldığı posterlerle sürekli sloganlar atarak gösteri yaptı. 
     Daha sonra Beyrut'ta iç savaş sırasında yeşil hat olarak bilinen bölgede bulunan Saint Georges kilisesinde büyük bir tören düzenlendi. 
     Kiliseye gazete binasından itibaren eller üstünde getirilen cenazeler, burada bulunan parlamento binası önünden geçirilerek götürüldü. 
     Burada bir konuşma yapan Cibran Tüeyni'nin kızı, Tüeyni'nin barış ve birlik için hayatını kaybettiğini belirterek, onun şehit olduğunu söyledi. 
     Yapılan konuşmalarda, Tüeyni'nin Lübnan için hayatını kaybettiği, Lübnan'ın birlik ve barış içinde yaşamaya devam edeceği belirtildi. 
     Kilise dışında toplanan yüz binlerce kişiyse Suriye aleyhinde sloganlar attılar. Bir göstericinin elinde bulunan, ''Suriye dinle. Bizim canlarımızı alabilirsin, ama özgürlüğümüzü alamazsın'' yazılı pankart dikkat çekti. 
     Tüeyni daha sonra, Saint Nicolas kilisesinde toprağa verildi. 
     
</TEXT>
</DOC>
