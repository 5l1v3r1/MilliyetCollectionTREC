<DOC>
<DOCNO> 406973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/soneko02.html </URL>
<DATE> 2005/12/27/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Ofer, bu kez de İsrail'i karıştırdı 
</HEADLINE>
<TEXT>

     EKONOMİ SERVİSİ 

Son dönemde Türkiye'deki yatırımlarıyla dikkat çeken İsrailli işadamı Sami Ofer, bu kez İsrail'in gündemini oluşturan isim oldu. Ofer, Tel Aviv Müzesi'ne yaptığı bağışla sanat dünyasını karıştırdı. Müzeye 20 milyon dolar bağışlama kararı alan Ofer, bu bağışın ardından kendisi ve eşinin adının müzeye verilmesini istedi. 
     cnbc-e televizyonunun haberine göre, bağışın ardından Aralık başında Tel Aviv Belediye Meclisi aldığı kararla, müzenin adının değiştirilmesine karar verdi. Ofer, 45 milyon dolara mal olacak müzeyi genişletme projesine 20 milyon dolar bağışlayınca, Belediye Meclisi de 4'e karşı 16 oyla karar aldı. Böylelikle müzenin isminin "Sami - Aviva Ofer Tel Aviv Müzesi" olarak değiştirilmesine karar verildi. 
     Bu gelişmenin ardından, binin üzerinde sanatçı internette imza kampanyası başlattı. Hatta müze yetkililerinden alınan bilgiye göre, müzenin adının değiştirilerek bir işadamının ismiyle anılması kararının ardından eser bağışlayan isimler, resimlerini müzeden geri almayı kararlaştırdı. Sanatçılar, genel olarak bir müzenin isminin bir işadamıyla anılmaması görüşünü savunuyor. 
     Konuyla ilgili görüş veren bir sanatçı "Bunu, bir işadamının bir müze ismi satın alması olarak görüyorum" derken, bir sanat fakültesi öğrencisi de "Bu kararı kesinlikle desteklemiyorum, sanat hiçbir isimle özdeşleşmemeli, sanat her şeyin üstündedir. Alınan bu kararla müze Sami Ofer'in malı olacak" diye konuştu. 
     1932'de açılan Tel Aviv Müzesi, ülkenin en önemli sanat müzesi olarak biliniyor. İsrailli sanatçıların eserlerinin yer aldığı müzeyi her yıl yarım milyonun üzerinde kişi ziyaret ediyor. Müzeye yüklü miktarda bağşta bulunan Ofer de, pahalı parçaların satıldığı modern sanat müzayedelerinde adına sıkça rastlanan, ancak sayıları çok fazla olmayan koleksiyonculardan biri olarak gösteriliyor. 
     
</TEXT>
</DOC>
