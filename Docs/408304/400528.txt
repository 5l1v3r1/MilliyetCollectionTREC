<DOC>
<DOCNO> 400528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/sontur27.html </URL>
<DATE> 2005/12/04/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Fare zehiri katılmış baklavadan zehirlendiklerini iddia ettiler 
</HEADLINE>
<TEXT>

     İçine fare zehri katılmış baklavadan zehirlendikleri iddia edilen 5'i çocuk 6 kişinin yakınları, kendilerini hastaneye kabul etmek istemediği gerekçesiyle özel bir hastanenin güvenlik görevlisini silahla yaraladı. 
     Edinilen bilgiye göre, merkez Karatay İlçesi Tercüman Mahallesi'nde evlerine Osman adlı bir kişinin gönderdiği iddia edilen baklavadan yiyen Ayşe Güneri 32 ile yaşları 2 ile 11 arasında değişen 5 çocuk, mide bulantısı ve kusma şikayeti üzerine yakınları tarafından Konya Numune Hastanesi'ne getirildi. 
     Yedikleri baklavanın içinde fare zehri olduğu belirlenen ve hiçbir sosyal güvencesi bulunmayan 6 kişi, buradan Dr. Faruk Sükan Doğum Çocuk Hastanesi'ne sevk edildi. Çocuklardan ikisi, Doğum ve Çocuk Hastanesi'nde tedavi altına alındı. Diğerleri ise Selçuk Üniversitesi Meram Tıp Fakültesi Hastanesi'ne sevk edildi. Acil serviste ilk müdahalesi yapıldıktan sonra, kollarına bağlanan serumlarla gönderilen 4 kişi, yakınları tarafından bu kez Özel Nakipoğlu Bilgi Hastanesi'ne getirildi. 
     Buraya da alınmayan 4 kişinin yakınları, kendilerini ''hastaneye giremeyecekleri'' konusunda uyaran güvenlik görevlisi Ali Talip Yıldız'ı tabancayla yaraladı. 
     Yıldız, aynı hastanede tedavi altına alındı. Son olarak Özel Konya Hastanesi önünde polislerle tartışan ve çocukların burada da tedavi altına alınmamasına tepki gösteren 5 hasta yakını, gözaltına alındı. 
     Zehirlenen 4 kişi ise tedavileri yapılmak üzere polis otomobiliyle Meram Tıp Fakültesi Hastanesi'ne götürüldü. 
     Olayla ilgili soruşturmanın sürdürüldüğü bildirildi. 
     
</TEXT>
</DOC>
