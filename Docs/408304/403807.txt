<DOC>
<DOCNO> 403807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sontur45.html </URL>
<DATE> 2005/12/15/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
Van'da, 23 bin çocuk okula gitmiyor... 
</HEADLINE>
<TEXT>

     Van Valisi Niyazi Tanılır, Van'da okula gitmeyen 23 bin çocuğun bulunduğunu söyledi. 
     Vali Tanılır, yaptığı yazılı açıklamada, eğitimin sadece yöneticilerin değil, her kesimin sorunu olduğunu bildirdi. 
     Kentte eğitim alanında son yıllarda çok iyi gelişmelerin olduğunu, özellikle fiziki anlamda önemli atılımlar yapıldığını belirten Tanılır, ancak ÖSS ve LGS'de kentin istenilen düzeyde olmadığını kaydetti. 
     Milli Eğitim Bakanlığı'nın bütçesinin, geçmiş yıllara oranla önemli ölçüde artırıldığını, bunun hükümetin eğitime verdiği önemin bir göstergesi olduğunu ifade eden Tanılır, açıklamasında şöyle dedi 
     ''2005 yılında Van'da 10 okul yaptırıldı. Ayrıca derslik ihtiyacı konusunda ise önemli aşamalar alındı. Haydi Kızlar Okula Kampanyası kapsamında Van'da 3 yılda 25 bin çocuğun okula kaydı yaptırıldı. Ancak halen 23 bin çocuk okula gitmiyor. Geçen yıl ise 5 bin çocuk okula kazandırıldı.'' 
     
</TEXT>
</DOC>
