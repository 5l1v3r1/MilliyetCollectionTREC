<DOC>
<DOCNO> 407571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sondun19.html </URL>
<DATE> 2005/12/29/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Genç Müslüman kadınlarda "sessiz devrim" 
</HEADLINE>
<TEXT>

     NEW YORK ANKA 

Avrupa’daki Müslüman kadınlar arasında gözlenen değişim, New York Times gazetesinde uzun bir haber yoruma konu oldu. NYT, Avrupa’daki genç Müslüman kadınlar arasında "sessiz bir devrim"in yaşandığını belirterek bu kadınların "İslami değerlerden vazgeçmeden Batılı kadınlarla aynı hakları talep ettiklerini"ni yazdı. 
     New York Times gazetesi, Paris kaynaklı, Marlise Simons imzalı "Avrupa’daki Müslüman Kadınlar Hak Talep Ediyor ve İnancını Koruyor" başlıklı haber yorumda Avrupa’daki Müslüman kadınlar arasında meydana gelen "sessiz devrimi" değerlendirdi. Avrupa’daki genç Müslüman kadınların "İslami değerlerden vazgeçmeden Batılı kadınlarla aynı haklarını talep ettiklerini" belirten NYT, şunları yazdı 
     "Birçoğu için kilit fark, sık sık yoksul, göçmen annelere ve büyükannelere öngörülen ancak reddedilen eğitim. 
     Bu genç kadınlar, hukuk, tıp ve antropoloji okuyor ve şimdi, geleneksel olarak erkeklerin dünyası olan, birçok İslam etüdleri kurslarında çoğunluğu oluşturuyor. Sosyal işler, iş dünyası ve medyada iş buluyor ve yeni bağımsızlığını boşanmak için kullanmaya daha eğilimli oluyor." 
     
     "HELAL RANDEVULAR" 
     Bu kadınların internet kullandığını ve çoğalan İslami chat odalarında saaatler geçirdiğini kaydeden gazete, web sitelerinin bu kadınlara sosyal veya dinsel kuralları ihlal etmeden erkeklerle iletişim kurabildikleri "helal randevular" olanağını sağladığına dikkat çekti. 
     NYT, "İslami feminizm"in en net olarak göründüğü alanın din alanı olduğunu belirterek genç Müslüman kadınların giderek artan sayıda İslam etüdlerine yöneldiklerini yazdı. 
     Fransa’daki altı İslam etüdleri enstitüsünün bu yılki öğrencilerinin yüzde 60’ının kadın olduğuna işaret eden NYT, kadınların İslam etüdlerine yönelmesinin bazılarını rahatsız ettiğini kaydetti. 
     NYT muhabirinin Fransa, Belçika, Almanya ve Hollanda’da gerçekleştirdiği mülakatlar sırasında genç Müslüman kadınları, okumanın kendilerine baskıcı sitelerden, kontrolcu genç Müslüman radikallerden ile babaları ve erkek kardeşlerince uygulanan katı sosyal kurallardan kaçma olanağını sağladığını dile getirdiler. 
     
     HANİFE KARAKUŞ ÖRNEĞİ 
     Bu yeni Müslüman kadın tipinin çeşitli örneklerini veren NYT, özellikle Fransa’da bu yıl 25 bölgesel İslam Konseyi’nden Limoges Konseyi’nin başına geçen Türk kökenli Hanife Karakuş üzerinde durdu. 
     24 yaşındaki Karakuş’un kendisini bir feminist olarak 
     değil "Fransız bir avukat" olarak nitelendirdiğine dikkat çeken gazete, Karakuş’un yerel makamlarla "Müslüman mezarları" konusunu müzakere ettiğini, Kurban Bayramı sırasında kurbanlıklar için yer verilmesini de sağladığını bildirdi. NYT haberinde Müslüman kadınların yaşamında değişikliklik göstergesi olarak Hollanda’da Türk aileleri arasındaki boşanmaların 2000 yılından beri yüzde 42 arttığını, bu boşanmaların çoğunun kadınların inisiyatifi ile gerçekleştiğini yazdı. 
     
</TEXT>
</DOC>
