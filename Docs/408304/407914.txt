<DOC>
<DOCNO> 407914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sondun39.html </URL>
<DATE> 2005/12/30/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Schüssel Türkiye ile müzakerelerin sonucunu kimse bilmiyor 
</HEADLINE>
<TEXT>

     Avusturya Başbakanı Wolfgang Schüssel, ''Türkiye ile AB arasında yapılacak müzakerelerin sonucunun ne olacağını kimsenin bilmediğini'' söyledi. 
     ORF radyosuna verdiği demeçte, AB'nin genişlemesinin ülkeden ülkeye değiştiğini belirten Schüssel, ''Hırvatistan'ın üyeliğine Avusturyalılar çok olumlu bakıyor. Herkes Hırvatistan'ın bir Avrupa ülkesi olduğunu kabul ediyor. Türkiye ise özel bir vaka. Avusturya'nın da girişimleriyle Türkiye ile tümüyle yeni bir müzakere yöntemi uygulanacak'' dedi. 
     Bir soru üzerine Schüssel, ''Türkiye ile müzakereler yapılacağını, ancak müzakerelerin nasıl sonuçlanacağını kimsenin bilmediğini'' kaydetti. 
     Schüssel, Bulgaristan ve Romanya'nın üyelikleri konusundaysa ''her şeyin kararlaştırıldığını, sadece tam üyelik için 2007 veya 2008 yılının somut olarak belirlenmesi için komisyonun hazırlayacağı raporun beklendiğini'' bildirdi. 
     Cumhurbaşkanı Heinz Fischer de ülkenin resmi gazetesi konumundaki Wienerzeitung'a verdiği demeçte, ''AB'nin sınırsız genişletilemeyeceğine'' işaret ederek, ''Türkiye ile ucu açık bir müzakere sürecinin başlatılması kararlaştırıldı. Bugün bundan başka bir karar alınamaz'' demişti. 
     Gelecek pazar gününden itibaren altı ay süreyle AB dönem başkanlığını üstlenecek olan Avusturya'da, Cumhurbaşkanı ve Başbakan'ın birer gün arayla ''Türkiye-AB ilişkileri konusunda umutsuz açıklamalar yapmaları'' diplomatik kaynaklarca, ''Türkiye'nin müzakere sürecinin Avusturya'nın dönem başkanlığında pek kolay geçmeyeceğinin işareti olarak'' değerlendirildi. 
     
</TEXT>
</DOC>
