<DOC>
<DOCNO> 401724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sonsiy15.html </URL>
<DATE> 2005/12/08/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
AKP'li Çömez Disiplin süreci başlarsa, hukuk mekanizması devreye girer 
</HEADLINE>
<TEXT>

     AK Parti Balıkesir Milletvekili Turhan Çömez, AK Parti’nin, kuruluş ilkelerindeki doğası gereği, kendisinin düşünce ve anlayış tarzına olgunlukla yaklaştığını, değerlendirme ve önemseme yolunu tercih ettiğini söyledi. 
     Çömez, TBMM’de düzenlediği basın toplantısında, AK Parti grup toplantısının basına kapalı bölümünde, ortaya koyduğu görüşlerin, kamuoyunda geniş yankı bulduğunu ve farklı yorumlara neden olduğunu ifade eden Çömez, şunları söyledi 
     "Bizler konuşmak, üretmek, katılmak ve denetlemek için buradayız. 
     Bunları gereği gibi yapamazsak, yönetememe sorunu ile karşı karşıya kalırız ki, bu, Türk demokrasisi adına arzu edilen bir durum değildir." 
     
     "AÇIKLIKLA PLATFORMLARDA TARTIŞILABİLMELİ" 

     Gazetecilerin, iki önce AK Parti Grup toplantısının kapalı bölümünde yaptığı konuşma ile bugünkü basın toplantısı arasında "ton farkı" bulunduğu hatırlatarak, "grupta dile getirdiğiniz sorunlar çözüldü mü " sorusunu da Çömez, şöyle cevapladı 
     "Aynı şeyden bahsetmiyorsunuz. Her konuda düşüncelerimi açıklıkla paylaştığımı ve bundan sonra da paylaşmaya devam edeceğimi ifade ediyorum. Tabiatıyla görüşlerimi parti grup toplantısının kapalı bölümünde büyük bir açıklıkla paylaşabilmenin burada şartlarını konuşuyorum sizlerle. Yoksa bugün gerek partimin yönetimi gerek diğer işleyiş mekanizması hakkındaki görüşlerimi nasıl dün konuştuysam, tartıştıysam, yeri geldiğinde eleştirdiysem bugün de aynı şeyi yaparım, yarın da aynı şeyi yaparım. Benim anlatmak istediğim şey, bunların bütün açıklıkla platformlarda tartışılabilmesidir." . 
     AK Parti’li Çömez, bir gazetecinin "grup toplantısında ’bölücü başı bile cezaevinde konuşuyor, biz milletvekilleri olarak tartışmalara katılamıyoruz’ dediniz. Söyledikleriniz bir çelişki değil mi " sorusuna da "Hayır. Kelime oyunları üzerinde oynamayalım" karşılığını verdi. 
     
</TEXT>
</DOC>
