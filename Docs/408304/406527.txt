<DOC>
<DOCNO> 406527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/25/son/sontur40.html </URL>
<DATE> 2005/12/25/ </DATE>
<TIME> 20.10 </TIME>
<AUTHOR>  </AUTHOR>
<HEADLINE>
İETT garajında yangın 
</HEADLINE>
<TEXT>

     Kadıköy Hasanpaşa'daki İETT Bölge Müdürlüğü Garajı'nda çıkan yangında içinde araç lastiklerinin bulunduğu kademe binası yandı. Yangının sıçradığı 2 gecekonduda da maddi hasar meydana geldi. 
     Hasanpaşa'daki garajın tek katlı kademe binasında akşam saatlerinde henüz belirlenemeyen bir nedenle yangın çıktı. Binadaki araç lastiklerinin alev aldığı yangın, rüzgarın etkisiyle kısa sürede büyüdü. Çevredeki gecekondulara da sıçrayan yangına Kadıköy itfaiye ekipleri müdahale etti. 
     Çevredeki binalarda oturan vatandaşlar arasında paniğe neden olan yangında evi kısmen yanan Dürdane Aydın, fenalık geçirerek ambulansla hastaneye kaldırıldı. 
     Çevre ilçelerin itfaiye ekiplerinin de söndürme çalışmalarına destek verdiği yangın yaklaşık bir saatlik çalışma sonucunda söndürüldü. 
     Kademe binasının büyük bölümü ile 2 gecekondunun hasar gördüğü yangının çıkış nedeninin belirlenmesi için soruşturma başlatıldı. 
     
</TEXT>
</DOC>
