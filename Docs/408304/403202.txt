<DOC>
<DOCNO> 403202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sonyas17.html </URL>
<DATE> 2005/12/13/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Böyle 'eleman arıyoruz' ilanı görülmedi 
</HEADLINE>
<TEXT>

     Kırgızistan'ın en önemli haber kaynaklarından olan, faaliyetini sadece internet üzerinden sürdüren özel haber ajansı Akipress, ''ihtilal ile iktidar değişikliği arasında farkı bilen'' eleman arıyor. 
     Ajans, ''Eleman Arıyoruz'' başlıklı ilanında, ''24 Mart'taki iktidar değişikliği sırasında Devlet Başkanlığı Sarayı'nın tüm koridorlarını dolaşanlar yerine, bu koridorlarda yolunu bulabilecekleri'' kadrosunda görmek istediğini bildirdi. 
     Adaylardan öncelikle ''ihtilal ile iktidar değişikliği arasında farkı bilmeleri'' şartını arayan ajans, adayların ''eski Başbakan Birinci Yardımcısı Daniyar Üsönov ile Devlet Başkanlığı İdari İşler Dairesi Başkanı Üsön Sıdıkov'u karıştırmamaları'' gerektiğini belirtti. 
     Akipress, adayların ayrıca, gayrisafi milli hasılanın kısaltması vnutrenniy valovıy produkt VVP ile Rusya Devlet Başkanı Putin'in Vladimiroviç Vladimir Putin VVP kısaltmalarını başarıyla yapabilmelerini talep ediyor. 
     Ajansın Genel Müdür Yardımcısı Aslan Sıdıkov, AA'nın muhabirine, bu ilginç iş ilanıyla kadrolarına, ''orijinal fikirlere ve şakacı olma vasıflarına sahip'' gençleri çekmek istediklerini söyledi. 
     
</TEXT>
</DOC>
