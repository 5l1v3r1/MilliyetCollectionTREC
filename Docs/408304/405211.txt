<DOC>
<DOCNO> 405211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/siyaset/asiy.html </URL>
<DATE> 2005/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
NATO'da PKK krizi 
</HEADLINE>
<TEXT>


İttifakın 'kırmızı kitabı' PKK tartışması nedeniyle 2 yıldır yenilenmedi. Fransa ve Belçika belgeden terör örgütlerinin çıkarılmasını, İngiltere, İspanya ve Türkiye korunmasını istiyor 

Utku Çakırözer - Ankara 


NATO'nun, tehdit algılamasına yönelik çok gizli değerlendirmelerini oluşturan "Tehdit ve İstihbarat Değerlendirmesi" isimli stratejik belgesini, PKK tartışmaları nedeniyle, 2003'ten bu yana yenileyemediği öğrenildi. 
Diplomatik kaynaklardan edinilen bilgilere göre, Kara Kuvvetleri Komutanı Orgeneral Yaşar Büyütkanıt'ın "PKK'yı NATO'nun terör listesine koydurmak için çaba gösteriyoruz" ifadelerinin altında, bu belgenin güncellenmesi konusunda yaşanan kriz yatıyor. 

Fransa başı çekiyor 
Askeri Komite'ce hazırlanan ve NATO Konseyi'nce 2003'te onaylanan belgenin ekinde, aralarında PKK'nın da yer aldığı "terör örgütleri listesi" de bulunuyor. 
Belgenin 2004'te güncellenmesi çalışmaları sırasında Fransa ve Belçika'nın başını çektiği bazı ittifak üyeleri "tehdit değerlendirmesi" belgesinin sade ve kısa olması gerektiği, terörist örgütler listesinin eklenmesine gerek olmadığı fikrini gündeme getirdi. 
Diplomatik kaynaklar, NATO'nun yerine AB'nin güçlenmesi görüşündeki Fransa ile Sabancı suikastının faillerinden Fehriye Erdal'ı yargılamayan ve iade etmeyen Belçika'nın, terörle mücadele konusunda ittifakın inisiyatif almasına olumsuz baktığını belirtti. 

2 yıldır çıkmadı 
Türkiye'nin başını çektiği ve İspanya ile İngiltere'nin de yer aldığı diğer grup ise tehdit belgesinin yenilenmesi durumunda, terör örgütleri listesinin de güncellenerek yeni belgenin ekinde yer alması gerektiğinde ısrarlı. 
Tüm kararların oybirliğiyle alındığı NATO'da iki grup arasında liste konusunda uzlaşma sağlanamayınca, önce 2004, ardından da 2005'te NATO'nun tehdit algılamasını ortaya koyan belge güncellenemedi. 

'Ya listeyle ya da hiç' 
Tartışmaların 2006'da süreceğini belirten Türk diplomatik kaynakları, "Yapılması gereken 2003'te olduğu gibi PKK'yı ve daha sonra kurduğu KONGRA-GEL'i içine alan bir terörist örgütler listesinin yeni tehdit değerlendirme belgesiyle birlikte güncellenmesidir. Türkiye'nin görüşü şudur Belge ya listeyle birlikte yenilenir ya da hiç yenilenmez, 2003'teki tehdit değerlendirmesi yıllarca güncellenmeden aynı şekilde kalır" değerlendirmesini yaptılar. NATO Genel Sekreteri Jaap de Hoop Scheffer'e de ziyaretinde Ankara'nın görüşünün aktarıldığı bildirildi. 


</TEXT>
</DOC>
