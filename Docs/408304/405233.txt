<DOC>
<DOCNO> 405233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/spor/ydilmen.html </URL>
<DATE> 2005/12/21/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Faircloughgiller 
</HEADLINE>
<TEXT>



Kameralar maç öncesi iki takımın yedek kulübelerini çekiyor. O, 17 haftadır tanıdığımız Gerets ile yardımcıları, Malatya'nın hocası Ziya Doğan ve teknik ekibi donuk, rahat bir ortamda maç izliyorlar. Kaldı ki ikisi de çok agresif, heyecanlı antrenörler. Yani bu karşılaşmayı o kadar sıradan bir maç olarak görüyorlar ki, heyecan bile duymuyorlar. Bu ortamda oyuncular nasıl agresif olsun sorusu geliyor insanın aklına. 
Maçın Galatasaray adına esprisi, gideceği konuşulan oyuncuların performanslarıydı. Mesela Altan ve Volkan. Ama onlar, "Biz size lazımız, bizi göndermeyin" cevabı verdiler. Sezon bitmiş, tatilden üç gün çalınmış görüyor oyuncu ve teknik adamlar bu maçları. Dolayısıyla, "Maç bitse de, gitsek" havasında oynanan müsabaka aynen böyle bitiyor ve takımlar sahadan birer puanla ayrılıyor. Kayda değer çok önemli futbol güzellikleri yoktu sahada. Malatya biraz daha arzulu gibi göründü o kadar. 
Semih 10 dakika oynasa da atıyor Galatasaray adına, 90 dakika oynasa da atıyor. Aslında Galatasaray dört puan alarak turu garantiledi ve tatile çıktı. Malatyaspor takımı da üst üste ligde kazandığı puanlardan sonra Türkiye Kupası'nda bir puan daha alarak rahatladı. İki teknik adamın da amacı buydu zaten. Cem Papila yine gördüğünü çalan hakem konumunda ve iyiydi. 
Semih'i yazmamın sebebine gelince. Tabii ki Hasan Kabze olduğunu biliyorum. Ama Semih ve Hasan Kabze aynı tipte yedekler. Bu ikisi de Liverpool'lu süper yedek Fairclough gibi oynasalar da oynamasalar da, görev verildiği zaman sahaya çıkıp, gollerini atıyorlar. 



</TEXT>
</DOC>
