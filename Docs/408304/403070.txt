<DOC>
<DOCNO> 403070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/soneko37.html </URL>
<DATE> 2005/12/13/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Hisarcıklıoğlu Hükümet, Türk yatırımcı için de gayret göstermeli 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, ''Hükümet, yabancı yatırımcıyı ülkeye çekmek için gösterdiği gayreti Türk yatırımcısından esirgememelidir'' dedi. 
     Hisarcıklıoğlu, Zonguldak'ın Ereğli İlçesi'ndeki Ereğli Demir ve Çelik Fabrikaları T.A.Ş Kültür Sitesi Salonu'nda, Ereğli Ticaret ve Sanayi Odası'nın TSO kuruluşunun 30. yıldönümü dolayısıyla düzenlenen plaket töreninde yaptığı konuşmada, kurumlar vergisinin yüzde 30'dan yüzde 20'ye düşürülmesini memnuniyetle karşıladıklarını söyledi. 
     Hükümetin bir taraftan söz konusu indirimi yaparken, diğer yandan da ''bunu nasıl telafi ederim'' anlayışının sakıncalı olduğunu belirten Hisarcıklıoğlu, şöyle konuştu 
     ''Özellikle yatırım indirimine yönelik düzenlemenin kaldırılmasının istenmesi kabul edilemez. Hükümet, yabancı yatırımcıyı ülkeye çekmek için gösterdiği gayreti Türk yatırımcısından esirgememelidir. Devletin yapması gereken, cari harcamalarda tasarrufa gitmek, yeni vergiler getirmek ya da bazı teşviklerden vazgeçmek değildir. Kasım ayı itibariyle devletin cari harcamaları yüzde 20 oranında artmış, buna mukabil vergi gelirleri de yüzde 19 oranında artırılmıştır. Devletin cari hesaplarındaki, enflasyon oranının iki kat üstündeki artış, vergi olarak milletin sırtına bindirilmiştir. 10 yıldaki kamu harcamaları 110 katına çıkmıştır.'' 
     
     ''VERGİ KANUNLARI YENİDEN YAZILMALI'' 
     Hisarcıklıoğlu, kayıt dışı ekonominin, tüm ekonominin yarısına ulaştığı bir ülkede vergi adaletinin sağlanabilmesinin mümkün olmadığını kaydederek, şöyle devam etti 
     ''Kayıtdışılığın sebebi sadece yüksek vergi oranı değildir. Son 20 yılda 190 kez vergi kanunları değişirse kimse sisteme güvenmez. Kurumlar Vergisi'nin yüzde 60'ını, Gelirler Vergisi'nin ise yüzde 40'ını 1000 mükellef ödüyorsa vergi yükünün doğru dağıtıldığı söylenemez. Tüm vergi kanunları yeniden yazılmalı, vergi süreçleri de mükellefler lehine kısaltılmalıdır. Ancak, ülkemizde iyi gelişmeler de oluyor. Bunları söyleyerek takdir etmeliyiz ki, yetkililerin azim ve kararlılığı artsın.'' 
     
     ''İŞSİZLİĞE 250 MİLYAR DOLAR'' 
     Araştırmalara göre, Türkiye'de bir kişiye istihdam sağlamak için gerekli yatırım miktarının 50 bin dolar civarında olduğunu ifade eden Hisarcıklıoğlu şöyle konuştu 
     ''Ülkemizde 5 milyon işsize ilave her yıl istihdam piyasasına giren 750 bin gence yeni iş imkanı sağlanmasında büyük yatırımlara ihtiyaç var. Mevcut işsizlerimize iş bulmak için 250 milyar dolar yatırım yapmamız lazım. Ancak, devletin böyle bir kaynağı yok, istihdam sağlama devri de kapanmıştır. Öyleyse, yapılması gereken, özel sektörün yatırıma yöneltilmesini teşvik etmektir. Bundan dolayı yatırım indiriminden vazgeçilmesi asla kabul edilemez.'' 
     
     KAMU HARCAMALARI 
     TOBB Başkanı Hisarcıklıoğlu, kamunun cari harcamalarının 110 katına çıktığı dönemde milli gelir artışının ise 90 kat olduğunu belirterek, şöyle dedi 
     ''Kamu harcamalarının milli gelirden daha hızlı arttığı hiçbir ekonominin ayakta kalabilmesi mümkün değildir. OECD raporlarına göre, vergi yükü OECD'de düşmekte, bizde ise sürekli artmakta. Kamu giderlerini azaltmadan gelirleri artırmak bugüne kadar Türk ekonomisinin hiçbir sorununu çözmemiştir. Aşırı büyüyen ve hantallaşan kamu idaresinde gerekli reformları kısa sürede yapmadığımız takdirde kaynaklarımızı israf etmeye devam ederiz. Kamuyu, ülkemiz ekonomisine yük olmaktan kurtarmanın birinci öncelik olduğunu kabul etmeliyiz.'' 
     
</TEXT>
</DOC>
