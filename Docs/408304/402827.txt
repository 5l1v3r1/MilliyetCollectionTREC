<DOC>
<DOCNO> 402827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sontur13.html </URL>
<DATE> 2005/12/12/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Tüketiciler Birliği 'Cep'te kayıtta son tarih 1 Ocak'a uzatılmalı 
</HEADLINE>
<TEXT>

     Tüketiciler Birliği Genel Başkan Yardımcısı ve İstanbul Şube Başkanı Murat Köse, kayıt dışı cep telefonlarının yarın sistem dışı kalacağını belirterek, sürenin 1 Ocak 2006 tarihine kadar uzatılması gerektiğini bildirdi. 
     Köse, konuya ilişkin yaptığı yazılı açıklamada, Telekomünikasyon Kurumu tarafından 92 sayılı yasa gereğince, faturasız kayıt dışı telefonların kayıt altına alınması çalışmaları yürütüldüğünü hatırlatarak, bu amaçla kayıt dışı cep telefonlarının sistem dışı kalacağı 13 Aralık 2005 tarihinden kısa süre önce tüketicilere SMS mesajları gönderildiğini kaydetti. 
     Köse, açıklamasında şöyle dedi 
     "Yasanın çıktığı 13 Temmuz 2005 tarihinden bu yana tüketiciyi yeterince aydınlatmayan, gerekli teknik altyapıyı yeterli ölçüde kuramadığı anlaşılan Telekomünikasyon Kurumu ve GSM operatörlerinin farklı ve haksız uygulamaları nedeniyle milyonlarca tüketici huzursuz edilmiş, abone merkezlerinin önünde uzun kuyruklara girmek zorunda bırakılarak, mağdur edilmiştir. Üstelik tüketicilerin bu durumundan yararlanarak, haksız kazanç elde etmek isteyenler türemiştir. 
     Faturasız kaçak cep telefon sayısının milyonlarla ifade edildiği, üstelik faturalı olduğu halde IMEI numarasının kopyalanmış olması nedeniyle kayıt dışı olduğu iddia edilen 6 milyon cep telefonunun olduğu bir ortamda, bir haftalık süre içinde bu operasyonun yapılmasının mümkün olamayacağı, aksine düşüncenin milyonlarca tüketiciyi mağdur etmek olduğu ve tüketicinin cebinden haksız kazanca yol açacağı açıktır. 
     Cepte yaşanan bu kitlesel kaosun sona erdirilmesi, altyapı yetersizliği nedeniyle kaosa neden olan Telekomünikasyon Kurumu ve GSM operatörlerinin gerekli altyapıyı kurmaları ve en önemlisi telaşla uzun kuyruklara mahkum edilen tüketicinin mağdur edilmesini önlemek için 13 Aralık 2005 olarak belirlenen tarih uzatılmalı ve son tarih 1 Ocak 2006 olarak belirlenmelidir." 
     
</TEXT>
</DOC>
