<DOC>
<DOCNO> 402084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sonsiy15.html </URL>
<DATE> 2005/12/09/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
ÖSYM Başkanı Arz talep dengesi oluşursa sınav yapmayız 
</HEADLINE>
<TEXT>

     Öğrenci Seçme ve Yerleştirme Merkezi ÖSYM Başkanı Prof. Dr. Ünal Yarımağan, sınava giren öğrencilerin 1 milyon 100 bininin üçte ikisine denk düşen bölümünün fen bilimleri testi sorularına dokunmadıklarını, bu durumu ortadan kaldırmak için bazı değişikliklere gidildiğini belirtti. 
     Prof. Dr. Yarımağan, Çukurova Üniversitesi Mithat Özsan Amfisi’nde düzenlenen "Yapılan Değişikliklerden Sonra Öğrenci Seçme ve Yerleştirme Sistemi" konulu konferansta, okul ve dershanelerde görevli rehber öğretmenlere, yeni sınav sistemiyle ilgili bilgi verdi. 
     Sistemde yapılan değişiklikle öğrencilerin ezber yerine bilgisini kullanabilmesine olanak sağladıklarını ve bazı bilim dallarında bilgilerini artırmalarını amaçladıklarını vurgulayan Prof. Dr. 
     Yarımağan, şunları kaydetti 
     "Son birkaç yıldır sınava giren öğrencilerin 1 milyon 100 bini, yani üçte ikisi fen bilimleri testine dokunmuyor. Çünkü, öğrenci eşit veya sözel ağırlıklı puanla bir bölüme gidecekse bu iki puan türünün hesaplanmasında fen testinin ağırlığı 0.1’di. 
     Böyle olunca, öğrenci fen testini yapacağına daha yüksek katsayılı testleri yapıyor. Fen bilimleri testinden birkaç soru yapacağına, diğer testten bir tane yapmayı yeğliyor. Fen bilimleri testine girmeyenlerin sayısı çok yüksek. Büyük bir kitle fen bilimlerini öğrenmiyor. Bu rakam Türkiye’nin geleceği için hiç iyi değil. Bunu değiştirmek istedik. Bu nedenle fen ile sosyal bilimler testinin katsayısı, 0.1’den 0.2’ye çıkarıldı. Böylece öğrenciler fen ve sosyal bilimlere daha çok önem verecek." 
     
     YABANCI DİL TESTİ SIKINTISI 

     Yabancı Dil Sınavı’nı YDS , ÖSS’den ayrı yapmak zorunda kaldıklarını bildiren Prof. Dr. Yarımağan, "Eğer ayrı yapmasaydık YDS sorularını da sınava giren tüm adaylara dağıtmak zorunda kalacaktık. 
     Bu da maliyeti artıracaktı" dedi. 
     Sınav süresinde öğrencilerin büyük bir bölümünün yabancı dil testine zaman ayıramayacaklarını belirten Prof. Dr. Yarımağan, "Süre yeterli olsaydı tüm adaylara yabancı dil bilgisi de sormak isterdik. 
     Ancak, yabancı dil bilgisini ölçecek zaman yok. Bunu belki ikinci günde yapabiliriz, ancak bu da ciddi bir karışıklığa neden olabilir" diye konuştu. 
     Prof. Dr. Yarımağan, sınav sisteminde kapsamın daha da genişlediğini, ancak müfredatla sınırlı kaldığını, öğrencilere lisede öğrenmediği, zorunlu dersler dışındaki konuları sormayacaklarını kaydetti. 
     Kapsam değişikliğini öğrencilerin bilgi donanımı artırmak ve sınavda sorulmuyor diye bazı konuları öğrenmeden üniversiteye gelmelerini önlemek için yaptıklarını vurgulayan Prof. Dr. Yarımağan, soruların ortak okutulan ve zorunlu alan dersleriyle sınırlı olacağını bildirdi. 
     
     İŞSİZLİK VE TERCİHLER 

     Dünya genelinde en çok sınavın yapıldığı ülkelerin arasında Türkiye’nin ilk sıralarda yer aldığına dikkati çeken Prof. Dr. 
     Yarımağan, şöyle devam etti 
     "Gelişmiş ülkelere baktığımızda bizim kadar sınav yapan bir ülke daha yok. Ancak, bunun da zamanla ortadan kalkacağına inanıyorum. 
     Arz-talep dengesi oluşursa sınav yapmak zorunda kalmayız. 
     İngiltere’de 50 kontenjanlı Elektrik Elektronik Mühendisliği Bölümü’ne 8 kişi başvuruda bulunurken, bizde bu sayı 5 bini buluyor. Avrupa’da öğrenci gelmiyor diye bölüm kapatılması düşünülüyor, bizde ise eleme yapmak için sınav zorunlu hale geliyor. Türkiye’de arza karşın bu kadar fazla talebin olması işsizlikten kaynaklanıyor. Meslek lisesi mezunları bile iş bulamıyor." 
     
     EĞİTİMDE CİDDİYET VE SORUNLAR 

     Prof. Dr. Yarımağan, bir önceki sınav sistemiyle ilgili kamuoyu ve hükümetten çok baskı geldiğini, bu nedenle değişimde hızlı davranmak zorunda kaldıklarını ifade etti. 
     Daha önceki sınav sisteminde bazı hataların olduğunu bildiren Prof. Dr. Yarımağan, sözlerine şöyle tamamladı 
     "Öğrenci Nasıl olsa sınavda sorulmaz diyerek, örneğin matematik dersindeki türev, integral konusunu dinlemiyordu. 
     Öğretmenler de öğrencileri Hadi siz ders çalışın veya Daha önce anlattığımız konuyu tekrarlayalım diyordu. Bizim istediğimiz bu değil. 
     Bilgi yüklü gençlerin yetişmesini istiyoruz. Bu nedenle yeni sistemde müfredata göre son haftada işlenen konudan bile soru çıkacak. 
     Milli Eğitim Bakanlığı’na bağlı okullarda belli bir disiplin sağlanması gerekir. Okullarda eğitim ciddi yapılırsa sorun kalmaz. 
     Eğitimdeki tüm sorunları sınav sistemine yüklemek yanlış olur." Yarımağan, konuşmasının ardından konferansa katılan rehber öğretmenlerin sorularını yanıtladı. 
     
</TEXT>
</DOC>
