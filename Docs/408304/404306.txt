<DOC>
<DOCNO> 404306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sonsiy13.html </URL>
<DATE> 2005/12/17/ </DATE>
<TIME> 19.10 </TIME>
<AUTHOR>  </AUTHOR>
<HEADLINE>
Bakan Şener, Orhan Pamuk'u savundu 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, ''Orhan Pamuk'un söylediği sözlerin yanlış olması her şey demek değildir. Bir sanatçının yanlış konuşma hakkı olduğunu düşünüyorum'' dedi. 
     Şener, TBMM'de gazetecilerin yazar Orhan Pamuk hakkındaki davaya ilişkin sorularını cevaplandırdı. Şener, Türkiye'nin dışarıdaki imajının önemli olduğunu belirterek, ''Bir bireyin ülkesine yapacağı en iyi iyiliğin, o ülke adına yapacağı tanıtım olduğunu'' ifade etti. 
     Yazar Orhan Pamuk'un sözlerinin gerçeği yansıtmadığını ve bilimsel olmadığını ifade eden Şener, ''Orhan Pamuk, yanlış konuşmuştur. Söylediği sözlerin yanlış olması her şey demek değildir. Bir sanatçının yanlış konuşma hakkı olduğunu düşünüyorum. Keşke böyle bir dava açılmamış olsaydı, konu tartışılmamış olsaydı'' diye konuştu. 
     Konunun hukuki ve güvenlik boyutunu bilmediğini anlatan Şener, ''Ama herkes üzerine düşeni yapmalıdır'' dedi. 
     
</TEXT>
</DOC>
