<DOC>
<DOCNO> 401905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/siyaset/asiy.html </URL>
<DATE> 2005/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK konusunda yeni planlarımız mevcut 
</HEADLINE>
<TEXT>


PKK konusundaki çalışmalarda kamuoyuna açıklanmayan bazı yönler olduğunu söyleyen Ross Wilson, "Başarılı olabilmek için çok sayıda topu aynı anda havada tutabilmek zorundasınız" dedi 

Yasemin Çongar - Washington 


ABD'nin Ankara'da artık yeni bir büyükelçisi var. Haziranda Türkiye'deki görevinden ayrılarak ABD Savunma Bakanlığı'nda "üç numaralı" koltuğa oturan Eric S. Edelman'ın yerini, Büyükelçi Ross L. Wilson aldı. 
Yeni görevindeki ilk mülakatını Milliyet'e veren Wilson ile Washington'daki evinde, eşyalarının paketlenmesini beklerken konuştuk. Kendisi gibi diplomat olan eşi Margo Squire da zaman zaman sohbete katıldı. Çiftin oğulları Blake 14 ve Grady 12 ile kedileri Cleopatra ve Bucky ise uzaktan kulak verdi. 

Senato'da, Ankara'daki en çetin görevinizin, "Gereksiz sorunlara yol açmamak" olacağını söylerken neyi kastettiniz 
Aklımda Türk-Amerikan ilişkilerinin karmaşıklığı, iki ülke için önem taşıyan konuların çeşitliliği vardı. Bizdeki, "Birçok topu birden aynı anda havada tutabilmek" deyimini bilirsiniz. ABD'nin Türkiye Büyükelçisi olduğunuz zaman, birçok konuda başarılı olabilmek, çok sayıda topu aynı anda havada tutabilmek zorundasınız. Aramızda bazen sorunların yaşanması doğal. Ama bir sorunla ilgilenirken, diğer konuların önünün kesilmemesine çalışmak, yani diğer topları da düşürmemek zorundayım. 

Edelman'a yapılan yanlış 
Ankara'dayken sert eleştirilere maruz kalan Edelman'ın yerini almak zor mu 
Eric benim çok eski bir arkadaşım. Bizim kuşağın en seçkin diplomatlarından. Eric'in görev döneminde neyin doğru, neyin yanlış yapıldığını yerinde görmedim, yorumlayamam. Ama Türkiye'de Eric'e yönelik kişisel saldırılarda bulunanlar olduğunun farkındayım. Bu saldırganlığa maruz kalması beni çok rahatsız ediyor. Ayrıca, Eric'in Ankara'daki son 6 ayında, ikili ilişkilere daha iyi bir ton kazandırma yönünde başarılı adımlar attığını biliyorum. Nancy McEldowney, maslahatgüzarlığı sırasında bu adımları sürdürdü. Karşılıklı üst düzey ziyaretlerle, aramızda bir sorun olduğu teşhis edildi ve bu sorunla baş edebilmek için gerekli ton sağlandı. Benim görevim, bu temelin üzerini inşa etmek, ilişkimizi hem güçlendirmek hem de modernleştirmek. Tabii, somut kazanımlar da gerekli. Asıl hedef iyi ilişki değil, halklarımızın ortak kaygılarını ortadan kaldırabilmektir. 

İlişkileri nasıl modernleştireceksiniz 
Dünya ve ülkelerimizin karşılaştığı sorunlar 10-15 yıl öncesinden farklı. Zor bir dönem geçirmiş olan ilişkimizi yeniden inşaya çalışırken ille de geçmiştekini değil, gelecekte başarılı olma olasılığı daha yüksek olan bir ilişkiyi kurmamız gerekir. Türklerle konuşup ilişkiyi ne yönde değiştirerek 21'inci yüzyıla uyarlayabileceğimizi bulacağım. 

Ekonomi uzmanısınız ilişkilerin zayıf halkası da ekonomi... 
Evet, ekonomi memuruyum, bu alanda çok çalıştım. Ticaretimiz Türkiye boyutundaki bir ülke ile olması gereken düzeyde değil. Türkiye'ye Amerikan yatırımı ve genelde yabancı yatırım çok az. ABD'li yatırımcıları Türkiye'ye yönlendirmek işimin bir parçası. Ayrıca, AB ile birlikte, Türkiye'deki iş ve yatırım ortamının iyileştirilmesine çalışmalıyız. 

Suriye'ye karşı ortaklık 
Kendinize Irak, Suriye, İran konularında nasıl bir başarı ölçütü koydunuz 
Çok spesifik ölçütler koymadan önce, hükümetinize ve toplumunuza ilişkin ilk elden izlenim edinmem gerekli. Genel hedefim, İran, Irak ve Suriye konularında, Türkiye ve ABD'nin birlikte hareket etmesi ve bunun başkalarınca görülmesidir. Diplomasilerimizin birbirine eklemlenmesi lazım. Böylece, karşılıklı planlarımızı bilebilir, birbirimize sürprizler yapmayız. Amaçlarımızın yanlış anlaşılmasından kaynaklı sorunlar yaşamayız. İşin iyi yanı, Türkiye'nin ABD'ye Irak konusunda çok yardımcı olması bunun değeri Washington'da anlaşılıyor. 

Irak'ın birliği politikamız 
Irak'taki PKK varlığına karşı Türk-Amerikan işbirliğinin geleceğini nasıl görüyorsunuz 
PKK terörüne maruz kalmış binlerce Türk vatandaşına büyük sempatim var. Bu sempati, ABD yönetiminin en üst kademelerinde paylaşılıyor. Bunun, Türkiye için bir ulusal güvenlik sorunu olduğunu anlıyoruz. Son birkaç aydır, PKK konusunda Türk hükümetiyle kapsamlı bir ortak yaklaşım geliştirdiğimizi biliyorsunuz. Bunun henüz kamuoyuna açıklamadığımız bazı yönleri de var. PKK politikamızın başarısının ölçütü, öncelikle şiddetin azalması, sonra da tümden durması olacaktır. Kafamızdaki yeni planları hayata geçirmek Ankara'daki önceliklerimden biri. 

Savaştan önce "Irak'ın toprak bütünlüğü korunacak" demiştiniz. Bundan h l emin misiniz 
Bunun ABD'nin mevcut politikası olduğundan, demokratik seçimle işbaşına gelmiş Irak yönetiminin de bunu istediğinden eminim. 

Çenemizi kapayalım 
"Gizli sorgu merkezleri, CIA uçakları" derken Türk toplumunun Bush yönetimine tepkisi artıyor. Bu hissiyat karşısında ne yapacaksınız 
Değindikleriniz burada da çok sıcak tartışma konuları hayatın bir gerçeği. Ben topluma dönük diplomasiye çok zaman ayıracağım. Üniversitelerle, iş çevreleriyle, sivil toplum kuruluşlarıyla elimden geldiğince çok konuşacağım. ABD'nin neyi, niçin yaptığını anlatabilmek, ama daha önemlisi, Türklerin görüşlerini dinlemek için. Benim anladığım toplumsal diplomasi, çenemizi kapamayı bilip başkalarına kulak vermektir. Görevlerimden biri, Washington'da, Türk toplumunun ne düşündüğünün de bilinciyle hareket edilmesini sağlamak. 

Ermeni tabusu 
Bakü'deyken Azeri-Ermeni sorunuyla yakından ilgiliydiniz. Türk-Ermeni ilişkilerinin normalleşmesine ağırlık verecek misiniz 
Bu konu Kongre için önem taşıyor. Sınırın açılması bizim politikamızdır. Ermeni kökenli Amerikalıların ve diğer vatandaşlarımızın bu konudaki duyarlılığını göz önünde tutacağım. 

Diyalogdan yanasınız... 
Evet. Türkiye'deki son adımlar, tabunun yıkılmaya başlaması önemli. 

Müzakerelere destek 
AB'ye katılım müzakerelerinin başlaması işinizi nasıl etkileyecek 
Müzakerelerin başlaması tarihi önemde. Müzakerelerin başarısı, Türkiye, Avrupa ve ABD'nin uzun dönemli çıkarlarının bir gereği. Ankara'daki AB büyükelçileri ve Komisyon Temsilcisi ile çok yakın bir ilişki planlıyorum. Üzerinde çalıştıkları konularda, paralel çıkarlarımız oldukça, destek vereceğim. Müzakerelerde aracı değiliz ama sorunlar yaşandıkça, kıyıdan da olsa, yardımcı olabiliriz. 

Kariyerinizde insan haklarına önem vermişsiniz. Bu Ankara'da sürecek mi 
Bu konu, Türkiye'nin olmak istediği türden bir ülke için son derece önemli. Demokratik kurumların, hukuk düzeninin sağlamlaşması, insan haklarına ve eşitliğe saygının artması gerekli. Hükümetinize ve toplumunuza, ABD'nin bu konudaki vurgularını her zaman aktaracağım. Bu alanda biz dahil birçok ülke gibi Türkiye de sorunlar yaşıyor bu sorunlarla ilgileneceğim. 

PORTRE 
2 numaranın başdanışmanı 

Ross Wilson'ın Ankara'ya gelmeden önceki son görevi, ABD Dışişleri'nin "iki numarası" Robert Zoellick'in başdanışmanlığıydı. Zoellick, 2003 - 2005 döneminde ABD Ticaret Temsilciliği görevini yürütürken, Wilson da Amerika Kıtası Serbest Ticaret Bölgesi Başmüzakerecisi olarak çalıştı. 50 yaşındaki Wilson, Dışişleri'ndeki 26 yılı boyunca Bakü Büyükelçiliği 2000 - 2003 , eski Sovyet cumhuriyetleri nezdinde büyükelçi kıdemiyle özel temsilcilik 1997 - 2000 ve Melbourne Başkonsolosluğu 1995 - 1997 görevlerinde bulundu. İki ayrı dönem Moskova'da, Prag ve Kahire'de de görev yapan Wilson, iyi derecede Rusça ve Çekçe biliyor. Azericesi ve Türkçesi ise kendi deyimiyle "birazcık var." Wilson'ın kendisi gibi kariyer diplomatı olan eşi Margo Squire ile iki oğlu ve iki kedisi, yılbaşından sonra Ankara'ya yerleşecek. 

Moskova'da müzikal sahneye koydu 

Wilson, "Lise yıllarında çok iyi tuba çalardım. Müzisyen olmayı planlıyordum. Ama üniversitede hayatımın ilk kırık notunu müzikten alınca diplomatlıkta karar kıldım" diyor. Sonra eşi hatırlatıyor ki, Wilson 1981'de Moskova'da, Amerikalı, İngiliz ve Kanadalı diplomatların rol aldığı "Oklahoma" müzikalini bizzat sahneye koymuş. Wilson-Squire çiftinin büyük oğlu Blake de müzikallerde rol alan bir şarkıcı ve piyano çalıyor. 

Totaliter rejimler kaçınılmaz değildir 

Wilson'a, bir meslektaşının kendisi için "'Neo-con' yeni muhafazak r değil, realisttir" dediğini hatırlatıp sordum "Hangisisiniz " Çok güldü. En uygun tanımın "profesyonel diplomat" olduğunu söyleyip ekledi "Görevim, hem Amerika'nın çeşitliliğini yansıtmak, hem de yönetimin politikasını temsil etmek. Komünist ülkelerdeki deneyimim bana totaliter rejmlerin kaçınılmaz olmadığını öğretti. Eğer bu beni 'özgürlüğe inanan bir realist' yapıyorsa, öyleyim." 

Sivil toplumcu bir sefire Margo Squire 

Eski Sovyet coğrafyası uzmanı bir diplomat olan Squire, çocukken İstanbul'a gemiyle geldiğinde gördüğü "güneşte ışıldayan minarelerin ve Ayasofya'nın güzelliğini" h l hatırlıyor. Türkiye'de boş oturmaya hiç niyeti yok "Eşimin yanında diplomatlık yapamam. Bakü'deyken, Azeri sivil toplumu üzerine çalışmıştım. Ankara'da, Washington merkezli bir kurumun işlerini yürütebilirim. Tercihim Türkiye üzerine, Türklerle, özellikle sivil toplum kuruluşlarıyla çalışmak." 


</TEXT>
</DOC>
