<DOC>
<DOCNO> 402326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/son/sonsiy01.html </URL>
<DATE> 2005/12/10/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
CHP'li Arıtman türbanı Şiddet Komisyonu'na getirecek... 
</HEADLINE>
<TEXT>

     TBMM’de, töre, namus cinayetleri ile kadın ve çocuklara uygulanan şiddeti araştırmak üzere kurulan komisyonun üyesi ve CHP İzmir Milletvekili Canan Arıtman, 11, 12, 13 yaşındaki çocukları tesettüre sokmanın da kadına karşı yapılan en büyük şiddetlerden biri olduğunu belirterek, bu konuyu komisyonun gündemine getireceğini 
     söyledi. Arıtman, komisyonda kızların yasal açıdan oy verme hakkına sahip olduktan sonra tesettüre girmelerine öngören bir yasal düzenleme yapılmasını da isteyeceğini bildirdi. 
     TBMM Töre, Namus cinayetleri, Kadına ve Çocuğa Yapılan Şiddeti Araştırma Komisyonu üyesi ve CHP İzmir Milletvekili Canan Arıtman, ANKA’ya komisyonun gündemine, "türban" konusunu da getireceğini açıkladı. Arıtman, yüzbinlerce kadının erkekler tarafından zorla türbana sokularak şiddete maruz kaldıkları görüşünü savunarak, "Bu da kadına uygulanan ciddi bir şiddettir. 11, 12, 13 yaşında çocuğun başını örttürerek, o günden sonra o çocuğa toplumda ikinci sınıf insan olma rolü veriliyor. Gidip erkeklere fes, şalvar giydiriyorlar mı Kadınların başına türban taktırıp ayrımcılık yapıyorlar" dedi. 
     Arıtman, tesettüre giren bu kız çocuklarının ellerinden eğitim imkanlarının alındığını, çalışma hayatlarının önüne engel konulduğunu ve kamudaki iş alanları dışında bırakıldıklarını söyledi. Kadınların türbanı taktıklarında hiçbir şekilde kamuda görev alamadıklarını ve bu nedenle karar mekanizmasında olmadıklarını vurgulayan Arıtman, türbanlı kadınların milletvekili olamadıklarını, siyaset hakkının bu kadınların ellerinden alındığını ifade etti. Arıtman, böylece kadın siyaset ve karar mekanizması dışında da bırakıldığını vurguladı. 
     
     EMİNE HANIM, EŞ DURUMUNDAN TÜRBANLI 
     Arıtman, "Başbakan’ın eşi Emine hanım, ağabeyinin zoruyla tesettüre giren ve büyük üzüntüler yaşayan bir kadın. TBMM Başkanı Bülent Arınç’ın eşi eş durumundan tebettürlü. Evlenmiş ondan sonra tesettürlü olmuş. Ulaştırma Bakanı Binali Yıldırım’ın eşi eş durumundan tesettürlü. Çünkü Yıldırım’ın eşi daha önce bir kamu görevlisiymiş, öğretmenmiş. Yani erkekler, yüzbinlerce kadını tesettüre sokuyorlar ve onları siyasi amaçla kullanıyorlar. Kimliklerini değiştiriyorlar" dedi. 
     
     TESETTÜR YAŞI İÇİN YASA DEĞİŞİKLİĞİ ÖNERİSİ 
     Arıtman, 11, 12, 13 yaşında tesettüre giren çocukların sonra daha sonra tesettürden çıkamadıklarını belirterek, şöyle devam etti 
     "Bence bu da kadına karşı yapılan en büyük şiddetlerden biridir. Eğer kadın tesettüre girecekse kişiliği olgunlaştıktan sonra ve yasal açıdan oy verme hakkına sahip olduğu yaşta girmelidir. Daha önce kimse başını bağlatamamalıdır. 18 yaşından sonra tesettüre giriyorsa onun tercihidir. O zaman şiddet değil bence. Ben komisyondan bu şekilde bir yasal düzenleme yapılmasını da isteyeceğim." 

ANKA 
     
</TEXT>
</DOC>
