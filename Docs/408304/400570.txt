<DOC>
<DOCNO> 400570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/spor/axspo03.html </URL>
<DATE> 2005/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Rakamlar yalan söylemez 
</HEADLINE>
<TEXT>


Ümit Karan ve Necati Ateş'in başarısını istatistikler de doğruluyor. Galatasaray'ın 33 golünden 19'unun altında bu ikilinin imzası var. Üç forvet arasında en çok sahada kalan Hakan Şükür ise 3 kez ağları salladı 


Ankaraspor deplasmanında attıkları gollerle zirve takipçisi Galatasaray'ın kritik virajı kazasız dönmesini sağlayan Ümit Karan ve Necati Ateş, sarı - kırmızılı takımı sırtlamaya devam ediyor. 
Cim Bom, geride kalan 15 haftada 33 gol atarken, Ümit Karan 12, Necati Ateş ise 7 kez ağları salladı. 19 golle toplam gollerin yüzde 57.5'ini kaydeden süper ikili, Aslan'ın zirvede tutunmasını sağlayan isimler oldu. Teknik Direktör Gerets'in, Ankaraspor maçında kulübeye çektiği Hakan Şükür ise 13 lig maçında sadece 3 gol atabildi. Üç forvet arasında 1007 dakikayla en fazla sahada kalan isim olan Hakan, 4 golle İliç'in de gerisinde kaldı. 
Necati 13 maçta 992 dakika forma giyerken, Ümit Karan 14 karşılaşmada toplam 948 dakika oynadı. Bu karşılaşmalarda 12 gol atan Ümit'in maç başına gol ortalaması ise 0.85 olarak gerçekleşti. 
Teknik Direktör Gerets'in 6 maçta sadece 81 dakika forma şansı verdiği Hasan Kabze rakip fileleri 2 kez sallarken, 13 karşılaşmada 840 dakika görev yapan İliç 4 gol kaydetti. 

Lisede buluştular 

Galatasaray Lisesi'nin kuruluşunun 524. ve Atatürk'ün liseyi ziyaretinin 75. yıldönümü törenle kutlandı. Başkan Özhan Canaydın'ın da katıldığı törende 50. yılını dolduran 76 mezuna madalya ve beratları verildi. Galatasaray Lisesi Müdürü Gün Kut, 1481 yılında Sultan 2. Beyazıt tarafından kurulan lisenin 524 yıldır eğitim - öğretimi sürdürdüğünü söyledi. Galatasaray Eğitim Vakfı Başkanı İnan Kıraç ise 2 Aralık 1930 tarihinde liseyi ziyaret eden Atatürk'ün, Galatasaraylı olduğunu iddia etti. Kıraç, "Atatürk'ün Galatasaray'a sempatisi muhakkak var. O kimisine göre Fenerbahçeli, kimisine göre Beşiktaşlı, ama biliyoruz ki Galatasaraylı" dedi. 

Gerets'in sabrı taştı 

ERHAN TELLİ 

Galatasaraylı futbolcuların, Ankaraspor maçında gördüğü kartlar Teknik Direktör Eric Gerets'i çileden çıkardı. Kırmızı kartla oyun dışı kalan Tomas'ın yanı sıra, Mondragon, Ayhan, Sabri, Ümit Karan ve Uğur'un da sarı kart görmeleri Belçikalı hocanın sabrını taşırdı. Gerets'in bugün sarı - kırmızılı oyuncularla bir toplantı yaparak kart gören isimleri sert bir dille uyaracağı bildirildi. 
Futbol şube sorumlularından Fatih Gökşen ise Ankaraspor maçının hakemi Fırat Aydınus'a tükürdüğü için kırmızı kart gören Tomas'a tepki gösterdi. Gökşen, "Tomas'ın bu şekilde davranmaması gerekirdi. Kendisini uyaracağız. Ancak hakem de rakip oyuncu Ersen Martin'in maç boyunca Tomas'a yaptığı faulleri ve tacizleri görmezden geldi" diye konuştu. 

Tomas'ın yerine Yalçın'a forma 

Cim Bom'da Stjepan Tomas'ın, Ankaraspor maçında kırmızı kart görmesi sezon başından bu yana yedek bekleyen Yalçın'a, Beşiktaş derbisinde ilk 11'de sahaya çıkma şansı doğurdu. Teknik Direktör Eric Gerets bu sezon ilk kez Ankaraspor'a karşı forma giyen Yalçın'a, "hazır ol" talimatı verdi. Belçikalı hocanın, Beşiktaş maçında Song'la birlikte defansın ortasında görev vereceği genç futbolcuyla hafta boyunca yapılacak idmanlarda özel olarak ilgileneceği belirtildi. 

Sakatlara yoğun tedavi 

Başkent'ten 3 puanla dönen Galatasaray, hafta sonu Ali Sami Yen Stadı'nda ezeli rakibi Beşiktaş'la oynayacağı derbi maçın hazırlıklarına bugün başlayacak. Dünü izinli olarak geçiren sarı - kırmızılı takımda kritik maç öncesi üç futbolcunun sakatlığı bulunuyor. Kulüp doktoru Murat Çevik Hasan Şaş, Cihan ve Altan'ın tedavilerinin sürdüğünü açıkladı. Çevik, "Hasan'ın belindeki ağrılar dinerse Beşiktaş'a karşı oynama ihtimali doğar. Bacak alt adalesinde ağrısı olan Cihan'ın iyileşmek için 10 güne ihtiyacı vardı, 3'ü geçti. Maça yetiştirmeye çalışıyoruz. Arka adalesinde çekme olan Altan'ın tedavisi de devam ediyor" açıklamasını yaptı. 


</TEXT>
</DOC>
