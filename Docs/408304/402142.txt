<DOC>
<DOCNO> 402142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sontur20.html </URL>
<DATE> 2005/12/09/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Çalışkan Polislere yönelik 491 insan hakları ihlali başvurusu yapıldı 
</HEADLINE>
<TEXT>

     Emniyet Genel Müdürlüğü Sözcüsü İsmail Çalışkan, Türkiye’de insan hakları ihlallerinin azaldığını bildirerek, konuyla ilgili olarak 1977 yılından bugüne kadar 491 başvurunun yapıldığını söyledi. 
     Çalışkan, Emniyet Genel Müdürlüğü’nde düzenlediği haftalık bilgilendirme toplantısında, 10 Aralık Dünya İnsan Hakları Günü dolayısıyla kurumda insan haklarına yönelik yapılan çalışmaları anlattı. 
     Emniyet Genel Müdürlüğü bünyesinde görev yapan personele yoğun eğitim verildiğini kaydeden Çalışkan, insan hakları konusunda yapılan düzenlemeleri de hatırlattı. Çalışkan, "Yapılan çalışmalara rağmen bazı görevlilerimizin münferit de olsa bazı hak ihlallerinde bulunduğu görülmektedir. Bu davranışları ile teşkilatımızın genel prensip ve politikalarına aykırı hareket eden görevlilerimizin hakkında adli ve idari soruşturmalar yapılmakta, suçlu bulunanlar cezalandırılmaktadır" dedi. 
     Avrupa İnsan Hakları Mahkemesi’ne başvuruların tamamının işkence ve kötü muamele iddialarından ibaret olmadığını, büyük çoğunluğunun kamulaştırma bedellerine itiraz, düşünce ve ifade özgürlüğü, adil yargılanma, mülteci başvuruları, dernek kurma, sendika özgürlüğü ve siyasi parti kapatma gibi nedenlerden yapıldığını anlatan Çalışkan, bugüne kadar Dışişleri Bakanlığı kanalıyla Emniyet Genel Müdürlüğü’ne polis uygulamalarıyla ilgili 491 başvuru geldiği bilgisinin ulaştığını kaydetti. 
     İnsan Hakları Mahkemesi’ne polisle ilgili ilk başvurunun 1977 yılında yapıldığını anlatan Çalışkan, o tarihten bu yana toplam 491 başvuruda bulunulduğunu belirtti. 
     İsmail Çalışkan, insan hakları ihlallerinin azalmasında alınan önlemlerin ve eğitim programlarının etkili olduğunu belirtti. 
     Çalışkan, alkol veren işyerlerinin belli yerlerde toplanmasına yönelik soru üzerine, polisin böyle bir çalışmasının bulunmadığını söyledi. Çalışkan, "Alkollü yerlerin nerede olacağının bizimle ilgisi yok. Biz nerede olursa olsun oraların denetimiyle görevliyiz" dedi. 
     
</TEXT>
</DOC>
