<DOC>
<DOCNO> 406658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sondun43.html </URL>
<DATE> 2005/12/26/ </DATE>
<TIME> 23.05 </TIME>
<AUTHOR>  </AUTHOR>
<HEADLINE>
Felluce'de gerçekleştirilmek istenilen intihar saldırısı son anda önlendi 
</HEADLINE>
<TEXT>

     Irak'ın Felluce kentinde bir kontrol noktasına düzenlenmek istenen intihar saldırısının önlendiği bildirildi. 
     Amerikan ordusundan yapılan açıklamada, saldırganın, üzerindeki patlayıcıları infilak ettirmeye çalışırken Amerikan askerlerinin açtığı ateş sonucu öldürüldüğü belirtildi. 
     Öte yandan, Irak İslam Devrimi Yüksek Konseyi üyesi Fettah Dabhavi adlı bir Şii din adamının Necef'te düzenlenen bir silahlı saldırıda öldürüldüğü ifade edildi. 
     Bağdat'ta devriye görevinde bulunan bir Amerikan askerinin ise, aracına tanksavar roketin isabet etmesi sonucu öldüğü belirtildi. 
     Kerkük'te, bir benzin istasyonuna düzenlenen roketli saldırıda da bir sivilin öldüğü iki kişinin ağır yaralandığı kaydedildi. 
     
</TEXT>
</DOC>
