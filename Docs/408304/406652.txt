<DOC>
<DOCNO> 406652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sondun37.html </URL>
<DATE> 2005/12/26/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Pinochet yargıdan kaçamadı 
</HEADLINE>
<TEXT>

     Şili'nin eski diktatörü Augusto Pinochet'nin, iktidarı döneminde işlenen insanlık suçlarıyla ilgili yargılanamayacağı yolunda yüksek mahkemeye yaptığı başvuru reddedildi. 
     Pinochet'nin sağlık durumu nedeniyle yargılanamayacağı yolunda yapılan itirazın, yüksek mahkeme tarafından 2'ye karşı 3 oyla reddedildiği belirtildi. 
     Kararın ardından, Pinochet'nin kendisine yöneltilen en önemli suçlamalardan biriyle ilgili açılan davada yargılanmasının yolunun açıldığı kaydedildi. 
     Şili'de 1973'teki darbenin ardından ülkeyi 17 yıl boyunca yöneten Pinochet, 1975 yılındaki bir operasyonda 119 siyasi muhalifin kaybolmasından suçlu tutuluyor. 
     General Augusto Pinochet, hakkındaki diğer suçlamalar nedeniyle Kasım ayından beri ev hapsinde tutuluyor. 
     Şili'de 1973 ile 1990 yılları arasındaki dönemde, 3 binden fazla insan öldürüldü, onbinlerce insan işkenceye maruz kaldı ya da sürgüne gönderildi. 
     
</TEXT>
</DOC>
