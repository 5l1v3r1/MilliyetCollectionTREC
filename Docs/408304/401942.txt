<DOC>
<DOCNO> 401942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/yasam/yas01.html </URL>
<DATE> 2005/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
20 trilyonluk heyecan 
</HEADLINE>
<TEXT>


Milli Piyango'nun yılbaşı çekilişinde en büyük ikramiye 20 trilyon lira. Toplam 118.2 trilyonluk ikramiye dağıtılacak 


Büyük ikramiyenin 20 milyon YTL 20 trilyon lira olarak belirlendiği yılbaşı özel çekilişinde heyecan başlıyor. Talih kuşunun 31 Aralık yılbaşı özel çekiliş biletleri, bugün satışa sunuluyor. 
Milli Piyango İdaresi, yılbaşı özel çekilişi için 200 milyon YTL'lik bilet bastırdı. Tam biletin geçen yıl olduğu gibi 20 YTL, yarım biletin 10 YTL, çeyrek biletin de 5 YTL'den satılacağı çekilişte dağıtılacak ikramiye tutarı 118 milyon 260 bin YTL olarak belirlendi. Yılbaşı özel çekilişinde, büyük ikramiye olarak 1 adet 20 milyon YTL verilecek. 
14 milyon 674 bin dolara karşılık gelen bu tutar, Milli Piyango'nun döviz bazında da verdiği en yüksek ikramiye olacak. Özel çekilişte, 1 adet 5 milyon YTL, 5 adet de 1 milyon YTL dağıtılacak. Böylece yeni yıla en az 7, en çok da 13 kişinin milyoner, bir başka ifadeyle trilyoner olarak girme şansı bulunacak. 

Çalınan biletler iptal 
Öte yandan, Milli Piyango İdaresi'nin yılbaşı özel çekilişi için bastırarak Ziraat Bankası'nın Gebze, Akçakoca, Körfez-Kocaeli ve Alaplı şubelerine gönderdiği 10 bin 969 adet bilet, posta sevkıyatında kayboldu. İdare, bu biletlere ikramiye çıkması halinde ödeme yapılmayacağını duyurdu. 

Loto 3 milyon YTL'ye dayandı 
Bu arada, Sayısal Loto'nun geçen haftaki çekilişinde 6 bilen çıkmadığı için büyük ikramiyenin bu hafta 3 milyon YTL'ye çıkması bekleniyor. 
Bu haftaya devreden ikramiye tutarının 1 milyon 142 bin YTL olduğu bildirildi. Açıklamada, bu hafta Sayısal Loto'da 6 bilenlere dağıtılacak ikramiyenin, devreden miktarla birlikte 3 milyon YTL'ye ulaşmasının beklendiği kaydedildi. 

İkramiye tablosu İkramiye adedi İkramiye miktarı YTL İkramiye tutarı YTL 1 20.000.000 20.000.000 1 5.000.000 5.000.000 5 1.000.000 5.000.000 10 500.000 5.000.000 20 100.000 2.000.000 50 50.000 2.500.000 50 20.000 1.000.000 100 10.000 1.000.000 500 5.000 2.500.000 1.000 500 500.000 5.000 300 1.500.000 50.000 100 5.000.000 100.000 60 6.000.000 500.000 40 20.000.000 2.000.000 20 40.000.000 63 teselli ikr. 20.000 1.260.000 Toplam 2.656.800 118.260.00 


</TEXT>
</DOC>
