<DOC>
<DOCNO> 403607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sondun07.html </URL>
<DATE> 2005/12/15/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Aşkı uğruna İstanbul’dan Irak’a göç eden Türk... 
</HEADLINE>
<TEXT>

     CAN HASASU Kerkük DHA 

      BİRÇOK kişinin gelmeye dahi korktuğu, savaşın ve şiddetin ülkesi Irak, İstanbullu Tülay Demirci’nin 34 yıldır yaşadığı ülke olmuş durumda. "Irak benim ikinci vatanımdır" diyen Demirci, yarın yapılacak seçimlerde diğer Iraklılarla birlikte oy kullanacak olmanın heyecanını yaşıyor. 
     Aslen Türk olan Tülay Demirci, Iraklı eşi Dr. Cihat Demirci’yle evlendikten sonra Türk vatandaşlığının yanı sıra Irak vatandaşlığını da aldı. Tülay Demirci, yarın yapılacak parlamento seçimleri için diğer Iraklılarla birlikte sandık başına gidecek. İstanbul Üniversitesi Diş Hekimliği Bölümü öğrencisiyken kendisiyle tanışan Cihat Demirci, Türkiye’de evlendiği eşiyle birlikte okuldan mezun olduktan sonra 1971 yılında ülkesi Irak’a geri döndü. 
     
     'IRAK BENİM İKİNCİ VATANIM' 
     Demirci çifti, kızları Özlem ve oğulları Ercan’la birlikte 34 yıllarını geçirdikleri Kerkük’teki evlerinde DHA’yı ağırladı. Tülay Demirci, gençliğinde birçok ülkeye gitmeyi hayal ettiğini ama Irak’a gelmeyi aklından bile geçirmediğini söyleyerek, "Allah böyle kısmet etmiş" diyor. Irak’ın artık ikinci vatanı olduğunu söyleyen Tülay Demirci Kerkük’te çok mutlu, ama Türkiye onun için bambaşka. Tülay Demirci, "İnanın ikisinden de kopamıyorum" diyerek her iki vatanına olan sevgisini dile getiriyor. 
     Evinin salonundan Türk Bayrağı ve Atatürk büstünü eksik etmeyen Tülay Demirci, çocuklarıyla Türkçe konuşuyor. Tıpkı İstanbul’da olduğu gibi evinin bahçesinde kedi besliyor. Cihat Demirci, evdeki Türkiye havasının tamamen hayat arkadaşına ait olduğunu belirterek, bunun için kendisinin herhangi bir çaba göstermesine gerek dahi kalmadığını söylüyor. 
     Aşkı uğruna İstanbul’u bırakıp, eşiyle birlikte Kerkük’e yerleşen Tülay Demirci, Irak’taki savaş yıllarını, "Mecburen bunları yaşadık. Aç kaldığımız günler oldu, tok kaldığımız günler oldu. Karanlıkta ve elektriksiz kaldığımız günler oldu. Herşeye dayandık ve dayanıyoruz da. Şimdi de durum aynı" diye anlatıyor. 
     
     BAAS DÖNEMİNDE TÜRK KİMLİĞİ SORUN YARATTI 
     Tülay Demirci’nin aynı zamanda Türk vatandaşı da olması Demirci ailesine Baas Partisi döneminde zor günler yaşattı. Buna örnek olarak Cihat Demirci, büyük oğlu ve Bağdat’ta eğitim gören kızlarının anneleri Türk olduğu için master yapmalarına izin verilmediğini söyledi. Kerkük’teki evlerinde seçimi bekleyen Demirci ailesi, 2’si erkek 5 çocuğuyla seçimlerden sonra Irak’ta durumun düzelmesini diliyor. 
     
</TEXT>
</DOC>
