<DOC>
<DOCNO> 405632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sondun31.html </URL>
<DATE> 2005/12/22/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Hollanda'da yabancılar için vatandaşlık sınav yasalaştı 
</HEADLINE>
<TEXT>

     Hollanda'ya aile birleşimi ya da bir başka yolla sürekli yerleşmek üzere gelecek yabancıların vatandaşlık uyum sınavına tabi tutulmalarını öngören yasa tasarısı, parlamentonun Senato kanadında da kabul edilerek yasalaştı. 
     Yasa, ülkeye sürekli yerleşmek üzere aralarında Türkiye'nin de bulunduğu AB üyesi olmayan ülkelerden gelecek yabancıların Hollanda'ya giriş koşullarını düzenliyor ve bu bağlamda, yabancıların gelmeden önce kendi ülkelerinde Hollanda vatandaşlığı uyum sınavına tabi tutulmalarını zorunlu kılıyor. 
     Örneğin, Türkiye'den evlenme yoluyla Hollanda'ya yerleşmek isteyen bir kişi, önce en temel düzeyde Hollandaca öğrenmek ve Hollanda toplumsal yapısı hakkında bilgiyle donanmak zorunda olacak. Bu koşul yerine getirilmeden Hollanda'ya gelindiği takdirde, sürekli ikamet izni verilmeyecek. 
     Yasa, Hollanda'da vatandaşlık uyum sürecinin zor ve uzun bir dönemi kapsadığı noktasından hareketle, yabancıların, gelmeden önce ülkelerinde bu uyuma hazırlanmalarını istiyor. 
     Yasaya göre, ülkeye gelecek kişinin vatandaşlık uyum sürecine hazır olup olunmadığı kendi ülkesinde düzenlenecek sınavla belirlenecek. Hollanda temsilciliklerince bu ülkeye yerleşmeye aday yabancı sözlü olarak Hollandaca dil sınavına ve Hollanda'yı coğrafya, tarih ve toplumsal yapı olarak ne ölçüde tanıdığı konusunda sınava girecek. Başarılı olamayanların Hollanda'ya gidişine izin verilmeyecek. 
     ''Yurtdışında Uyum Sınavı'' Wet Inburgering in het Buitenland-WIB '' adlı yasanın zorunlu kıldığı bu sınavın nasıl yapılacağına ilişkin düzenlemeler daha sonra kesinlik kazanacak. Azınlıklar politikası ve uyumdan sorumlu Devlet Bakanlığı tarafından hazırlanan sınavla ilgili düzenlemelerin Ocak ayı içinde Temsilciler Meclisi'nde ele alınarak benimsenmesi bekleniyor. Meclisin kabul etmesinin ardından ise sınav uygulamasına gelecek yılın ilkbahar aylarında başlanabileceği belirtiliyor. 
     Hollanda'daki koalisyonun hükümet protokolünde, ülkeye yabancı girişinin kısıtlanması ve yabancıların uyum sürecinin hızlandırılması amacıyla benimsenen ana ilkeler çerçevesinde, Hollanda'ya sürekli yerleşmek isteyen her yabancının Hollandacayı öğrenmesi ve bilinçli bir vatandaş olarak toplumsal yaşama katılması ilkesi benimsenmişti. 
     Bu ilke kapsamında yurtdışından aile birleşimi yoluyla gelecek yabancıların gelmeden önce ülkelerinde vatandaşlık uyum sınavına tabi tutulmalarını öngören yasa tasarısı hazırlanmıştı. 
     
</TEXT>
</DOC>
