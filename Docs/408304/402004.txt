<DOC>
<DOCNO> 402004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sondun41.html </URL>
<DATE> 2005/12/09/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Belçika'da tutuklu Türk gazeteci serbest bırakıldı 
</HEADLINE>
<TEXT>

     Belçika'da bir Türk işadamını kaçırmak ithamıyla tutuklananlar arasında bulunan Türk gazeteci Mehmet Temel Kartal serbest bırakıldı. 
     ''Mediterra'' isimli turizm şirketinin sahibi Eray Serimözü, 22 eylülde evinin önünde kaçırılmış ve 8 gün rehine tutulduktan sonra serbest bırakılmıştı. 
     Polis, geçen ekim ayında, olayla ilgili olarak 4 kişinin tutuklandığını açıklamıştı. Bu kişiler arasında, Belçika'da kendisini ''gazeteci'' olarak tanıtan ve Belçika İçişleri Bakanlığı'ndan basın kartı bulunduğu belirtilen, ancak hangi kuruma çalıştığı bilinmeyen Ahmet Yumrukaya ile Türk sarı basın kartı sahibi olduğu belirtilen Mehmet Temel Kartal ve Levent Korkmazer, Muharrem Yıldır isimli şahıslar bulunuyor. 
     Avukat Kürşat bilge, sanıklardan Mehmet Temel Kartal'ın olayla ilgisi olmadığını, serbest bırakılması için yoğun çaba harcandığını, bu şahsın bugün serbest bırakıldığını, ancak kendisini sınır dışı etmek isteyen Yabancılar Polisi'nin bazı engellemeleri olduğunu bildirdi. 
     Kartal'ın, bu akşam, Yabancılar Polisi olanak tanırsa bir basın toplantısı düzenlemesi bekleniyor. 
     
</TEXT>
</DOC>
