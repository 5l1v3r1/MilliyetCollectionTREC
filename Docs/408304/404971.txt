<DOC>
<DOCNO> 404971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sondun15.html </URL>
<DATE> 2005/12/20/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Amerikan istihbarat servisleri Türkçe bilen eleman arıyor 
</HEADLINE>
<TEXT>

     Salih ZEKİ DHA 

      AMERİKAN ordusuna tercümanlık yaptıkları Kuzey Irak’ta 2 yıl önce Türk askerinin başına çuval geçirilmesi skandalına tanık olan ve daha sonra vatan haini ilan edilme korkusuyla ABD’ye iltica eden iki Türkle ilgili haberler tartışma yaratırken, ABD’nin 3 büyük istihbarat teşkilatı da Türkçe bilen eleman aramaya başladı. 
     Son günlerde Amerikalıların telefon görüşmeleri ve internet yazışmalarını takip ettiği için ülke gündeminde birinci sıraya oturan ABD Ulusal Güvenlik Dairesi NSA , internet sitesindeki iş ilanları bölümünde Türkçe öğretmeni aradığını duyurdu. 
     Merkezi İstihbaret teşkilatı CIA da internet sayfasında yayınladığı ilanda Türkçe öğretmen ve medya analistleri aradığını açıkladı. Pentagon’un istihbarat servisi olarak görev yapan Savunma İstihbarat Dairesi DIA adına sözleşmeli personel çalıştıran SAIC adlı şirket ise Pentagon’da istihbarat alanında çalıştırılmak üzere Türkçe politika analistleri aradığını bildirdi. 
     4 Temmuz 2003’te Türk kamuoyuna ’çuval krizi’ olarak yansıyan olayda Türk Özel Harekat karargahına Amerikan askerlerince düzenlenen baskında Savaş Dalkılıç ve Tuncay Çelik mütercimlik yapmış ve iki tercümanın Türkiye’de ’vatan haini’ ilan edilmek korkusuyla ABD’ye iltica ettiği ortaya çıkmıştı. 
     
</TEXT>
</DOC>
