<DOC>
<DOCNO> 402320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/son/soneko13.html </URL>
<DATE> 2005/12/10/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Koreli Hyundai otomobil üreticileri Trakya'da 
</HEADLINE>
<TEXT>

     Türkiye'ye yaklaşık 1 milyar avroluk yatırım yapmayı planlayan Güney Koreli otomobil üreticisi Hyundai yetkilileri, bu kapsamda Trakya'da bulunan 4 Organize Sanayi Bölgesi'ni OSB gezdi. 
     Hyundai İcra Komitesi Başkanı Dong-Jin Kim ve Hyundai Assan Yönetim Kurulu Başkanı Ali Kibar'ın da bulunduğu 9 kişilik heyet, bugün Trakya'da Kırklareli, Edirne, Tekirdağ'ın Malkara ve Muratlı İlçeleri'nde bulunan OSB'leri gezdi. 
     İlk olarak Kırklareli'ne giden Güney Koreli yatırımcılar, OSB'yi başta helikopterlerle turlayıp gözlemleyerek Edirne'ye geldi. 
     Edirne Valisi Nusret Miroğlu, Edirne Ticaret ve Sanayi Odası ETSO Yönetim Kurulu Başkanı Ümit Mıhlayanlar ve TOBB Yönetim Kurulu üyesi ve Edirne Ticaret Borsası Başkanı Mustafa Yardımcı'nın başkanlığında Hyundai yöneticilerine, Edirne OSB'yi tanıtan bir toplantı yapıldı. 
     Mıhlayanlar, toplantı öncesi AA muhabirine yaptığı açıklamada, Edirne Organize Sanayi Bölgesi'ni değerlendirmeye gelen Güney Koreli yatırımcılara, Edirne OSB'yi tanıtacak bir sunum yapacaklarını belirterek, şunları kaydetti 
     ''Edirne OSB, alan olarak büyük olduğu için diğer OSB'lere göre avantajlı. Genişleme alanları hazine arazisi olduğu için mülkiyet sıkıntısı çekilmeyecek. Kapılara yakınlık da çok önemli. Bulunduğumuz nokta Bulgaristan ve Yunanistan'la sınır bölgesi. Deprem kuşağı olarak 4. hatta 5. sahadayız. Bunun için Edirne OSB'nin avantajlarını dile getiriyoruz.'' TOBB Yönetim Kurulu Üyesi Yardımcı da, Edirne'ye yatırım yapıldığı takdirde 2 bin kişiye istihdam sağlanacağını ve kent ekonomisine faydalı olacağını belirtti. 
     
     EDİRNE DEPREM AÇISINDAN AVANTAJLI 
     Toplantı sonrası açıklama yapan Vali Miroğlu ise yatırımcıların en çok depremle ilgili soru sorduklarını ve Edirne'nin bu konuda avantajlı olduğunu söyledi. 
     Malkara ve Muratlı gezilerinden sonra Güney Koreli yatırımcıların genel bir toplantı yapacaklarını belirten Miroğlu, şunları söyledi 
     ''Bizim Edirne olarak avantajlarımız var. Toplam 2 bin 600 dönüm olan arazimizi, istenirse genişleterek 4 bin dönümün üstüne çıkarabiliriz. Nüfusumuz, yollarımız ve depremle ilgili sorular sordular. İhracata yönelik bir yatırım yapacakları için burası sınırlara yakın. Deprem konusunda da güvenli bir bölgedeyiz. Bu, bir günde verilecek bir karar değil. Çünkü büyük bir yatırım.'' Koreli işadamlarının ağırlı olarak otomotiv sektörüne yatırım yapacaklarını belirten Miroğlu, Edirne açısından hayırlı olmasını dilediğini sözlerine ekledi. 
     Hyundai İcra Kurulu Başkanı Dong-Jin Kim de Edirne'ye yeni geldiklerini ve şu an için değerlendirme yapmanın yanlış olduğunu belirtti. 
     
     MALKARA ORGANİZE SANAYİ BÖLGESİ'NDE İNCELEME 
     Öte yandan daha sonra 2 helikopter ile Tekirdağ'ın Malkara ilçesi Organize Sanayi Bölgesi'ne gelen heyet, Tekirdağ Valisi Ahmet Özyurt, Malkara Kaymakamı Nahsen Badeli, Tekirdağ Milletvekilleri Enis Tütüncü ve Ahmet Kambur ile Malkaralılar tarafından karşılandı. 
     Konukları Tekirdağ Milletvekilleri Enis Tütüncü ve Ahmet Kambur ile tanıştıran Tekirdağ Valisi Ahmet Özyurt, Malkara Organize Sanayi Bölgesi'nin konumu ile ilgili bilgi verdi. 
     Bölgenin 2 bin dönüm arazi üzerine kurulduğunu ve 1100 dönüm bina yapım alanı mevcut olduğunu bildiren Özyurt, altyapı çalışmalarının yüzde 95'inin tamamlandığını söyledi. Konum itibariyle İpsala Sınır Kapısı ile Tekirdağ Limanı'nın tam ortasında bulunduğunu ifade eden Özyurt, ''Tekirdağ tarım ve turizmin beraber götürüldüğü bir yer. Yöremizde 6 bin yatak kapasitesine sahip konaklama yerlerimiz mevcut. İstanbul'a ve İpsala çıkış kapısına duble yol duble yol ile bağlı. TBMM'de alınan karar gereği Tekirdağ iline bir üniversite açılıyor'' dedi. 
     Malkara Organize Sanayi bölgesinin rakım ve toprak yapısı ile ilgili bilgi isteyen Hyundai heyetinin başkanı Dong-Jin Kim'e, OSB'nin toprak yapısı ve rakımı ile ilgili açıklamalar da yapıldı. 
     Heyet daha sonra Tekirdağ'da Barbaros Limanı'nda incelemede bulunmak üzere bölgeden ayrıldı. 
     
</TEXT>
</DOC>
