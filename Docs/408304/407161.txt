<DOC>
<DOCNO> 407161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/dunya/axdun01.html </URL>
<DATE> 2005/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Binlerce Iraklı seçimi protesto etti 
</HEADLINE>
<TEXT>



Irak'ın başkenti Bağdat'ta binlerce Iraklı, Şiilerin zafer kazandığı seçim sonuçlarına itiraz etmek amacıyla protesto gösterisi düzenledi. Seçimlerin henüz resmen açıklanmayan sonuçlarına itiraz eden 42 siyasi grup ve oluşumu bir araya getiren "Maram" hareketinin çağrısı üzerine toplanan kalabalık, "Maram seçim komisyonuna hayır diyor", "Irak'ın bölünmesine hayır" ve "Yeni seçim istiyoruz" yazılı pankartlar taşıdı. 
Göstericiler, "Ne Şii ne de Sünni, İslam Birliği" sloganları attı. AP, göstericilerin sayısının 10 binden fazla olduğunu duyururken, AFP gösteriye yaklaşık 5 bin kişinin katıldığını yazdı. 

'Ulusal birlik' toplantısı 
Bu arada, bir ulusal birlik hükümeti kurulması olasılığını ele almak amacıyla bugün ülkenin kuzeyinde bir toplantı yapılmasının planlandığı bildirildi. Irak Devlet Başkanı Celal Talabani'nin makamından yapılan açıklamaya göre, Irak'ın kuzeyindeki Süleymaniye kenti yakınlarındaki Dokan'da yapılacak toplantıya seçimlere katılan listelerin liderlerinin katılması öngörülüyor. 


</TEXT>
</DOC>
