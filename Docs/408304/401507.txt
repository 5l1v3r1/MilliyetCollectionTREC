<DOC>
<DOCNO> 401507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/dunya/axdun01.html </URL>
<DATE> 2005/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlin'de özür kavgası 
</HEADLINE>
<TEXT>


CIA'nın bir Alman vatandaşını Afganistan'a kaçırarak sorgulaması yüzünden Rice'ın Berlin'de görüştüğü Merkel'den özür dilediği iddiası Washington'u küplere bindirdi 

FRANKFURT Milliyet 


Dünyanın iki güçlü kadını Almanya'nın ilk kadın Başbakanı Angela Merkel ile ABD Dışişleri Bakanı Condoleezza Rice'ın önceki gün yaptıkları görüşme, Irak Savaşı sonrası araları açılan ABD ve Almanya'yı yakınlaştıracağı yerde, ilişkileri daha da gerginleştirdi. 
CIA'nın işkence uçaklarıyla Lübnan asıllı Halid El Masri adlı Alman vatandaşının Makedonya'dan Afganistan'a kaçırılmasıyla ilgili tartışmaların gölgesi altında geçen görüşmenin ardından yapılan açıklamalar ortalığı daha da karıştırdı. 

Merkel'e kınama 
Berlin'de önceki gün Rice'ı kabul eden Merkel'in, basın toplantısında, "ABD, Halid El Masri'nin kaçırılmasını bir hata olarak gördü" şeklindeki açıklaması dün basına "ABD özür diledi" diye yansıyınca Washington küplere bindi. Almanya'dan sonra dün önce Romanya, ardından da Ukrayna'ya giden Rice'ın danışmanları, Merkel'in sözlerini kınadı. Reuters'a konuşan bir ABD Dışişleri yetkilisi, "Merkel'in kafasından ne geçti bilmiyoruz. Ama Dışişleri Bakanı Rice, Masri olayında hata yapıldığını söylemedi" dedi. Yetkili, bu konuda hata yaptıkları yönünde bir açıklamada bulunmadıklarını vurguladı. 


</TEXT>
</DOC>
