<DOC>
<DOCNO> 400967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sondun24.html </URL>
<DATE> 2005/12/06/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Vietnam'da kuş gribinde durum iyiye gidiyor 
</HEADLINE>
<TEXT>

     Vietnamlı sağlık yetkilileri, kuş gribi salgınından en çok etkilenen ülkeler arasında ilk sıralarda yer alan Vietnam'daki durumda iyileşme görüldüğünü açıkladı. 
     Sağlık Bakanlığı'nın hayvan sağlığı dairesi başkan yardımcısı Hoang Van Nam, ''Son haftalarda durum gözle görülür biçimde düzeldi. Ülkenin kuzeyinde havaların erken soğumasıyla salgın önceki yıllara göre daha erken ortaya çıkmıştı'' açıklamasında bulundu. 
     Ülkedeki aşılama kampanyasıyla ilgili birçok tartışmanın gündeme geldiğini, ancak Vietnam'ın ''aşılama ve gözetim'' olmak üzere iki temel önlem içeren politikasını devam ettirdiğini belirten Nam, ''Eğer durum Aralık sonuna kadar iyileşmeye devam ederse ve Ocak ayında salgından etkilenen bölgelerin sayısı azalırsa Şubat ayında bu sezon için salgın tamamen kontrol altına alınabilir'' ifadesini kullandı. 
     64 eyaletinden 22'sinde salgın görülen Vietnam'da 2003 sonundan bu yana 93 kişi salgından etkilendi, bunlardan 42'si hayatını kaybetti. Ülkede 2.2 milyon civarında kümes hayvanı öldü ya da itlaf edildi. 
     
</TEXT>
</DOC>
