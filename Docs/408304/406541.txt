<DOC>
<DOCNO> 406541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/dunya/axdun01.html </URL>
<DATE> 2005/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İran, 'İsrail'e dikkat edin' diye uyarmış 
</HEADLINE>
<TEXT>


DIŞ HABERLER SERVİSİ 


İran Dışişleri Bakanlığı sözcüsü Hamid Rıza Asefi, düzenlediği basın toplantısında "Türkiye'yi siyonist rejim konusunda uyardıklarını" söyledi. 
AA'nın haberine göre Asefi, bir gazetecinin "son günlerde ABD ve İsrail yetkililerinin Türkiye'yi ziyaret ettiğini ve ardından da ABD'nin İran'a olası saldırısına ilişkin bazı haberler çıktığına" işaret ederek, "bu iki olay arasında bir ilişki bulunup bulunmadığını" sorması üzerine, "İsrail'in niyeti bellidir. Onlar bölgede kriz yaratmaya çalışıyorlar" dedi. 
"İsrail'in en büyük hedefinin bölge ülkeleri arasına nifak sokmak olduğunu" vurgulayan İran Dışişleri Bakanlığı sözcüsü Asefi, "bu konuda bölge ülkelerinin dikkatli olması gerektiğini, bölge ülkelerinden de Siyonist rejimin niyetinin farkında olmalarını istediklerini" kaydetti. Asefi, " Türk dostlarımızdan ortaya çıkan atmosfer konusunda dikkatli olmalarını istedik" diye konuştu. İran Dışişleri Bakanı Manuçehr Muttaki, kasımda Ankara'ya 2 günlük resmi bir ziyarette bulunmuştu. 


</TEXT>
</DOC>
