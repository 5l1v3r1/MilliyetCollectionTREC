<DOC>
<DOCNO> 400266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/son/sonsiy07.html </URL>
<DATE> 2005/12/03/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Baykal Türkiye'de 'Yılgın Türkler' iş başında... 
</HEADLINE>
<TEXT>

     CHP Genel Başkan Yardımcısı Onur Öymen, yeni çıkan ''Ulusal Çıkarlar'' adlı kitabını imzaladı. 
     Onur Öymen, Armada Alışveriş Merkezi'ndeki Remzi Kitabevi'nde düzenlenen imza gününde okurlarıyla bir araya geldi. 
     CHP Genel Başkanı Deniz Baykal da kitapevinde kasa sırasına girerek ücretini ödediği kitabı Öymen'e imzalattı. 
     Deniz Baykal, burada yaptığı açıklamada, ''Ulusal Çıkarlar ismi tesadüf değil'' diyerek, Türkiye'de, ulusal çıkarlarla ilgili bir kafa karışıklığı yaşandığını, bu kavramın tüm boyutlarıyla ortaya konulmasının önemli olduğunu söyledi. Baykal, şöyle konuştu 
     ''Ulusal çıkarlar sözünün önem kazanması hükümetin bu konudaki dikkatsizliği, duyarsızlığı ve ilgisizliği sonucunda ortaya çıktı. Türkiye'de 'Çılgın Türkler' moda. Niye moda Çünkü Türkiye'de, 'Yılgın Türkler' iş başında. Yılgın Türkler, Türkiye'yi yönetince Çılgın Türkler moda oluyor. Onur Öymen'in kitabı da tam zamanında çıktı, yerinde ve önemli.'' Onur Öymen de yaptığı açıklamada, küreselleşme ile ulusal devletin, ulusal çıkarların anlamını yitirdiği dönemde bazı düşüncelerin ortaya çıktığını kaydederek, kitabında bu konuya açıklık getirdiğini, ulus-devlet ve ulusal çıkarların nasıl ortaya çıktığını anlattığını söyledi. 
     Bütün devletlerin değişen koşullara rağmen kendi ülkelerinin çıkarlarını savunduğunu vurgulayan Öymen, şöyle devam etti 
     ''Bizim de ülke, ulus olarak yapmamız gereken en önemli şey, ulusal çıkarlarımızı korumak. Hükümet, maalesef ulusal çıkarlara yeterince sahip çıkamıyor. Dış politikada teslimiyetçi bir yaklaşım sergiliyor. Bu durumu üzüntüyle karşılıyoruz. AB, Kıbrıs, Irak konusunda dış baskılara hükümetin yeterince direnemediğini, ulusal çıkarları yeterince koruyamadığını görüyoruz. Umarız, bu kitaptaki bilgiler hükümet mensuplarına ışık tutar.'' 
     
</TEXT>
</DOC>
