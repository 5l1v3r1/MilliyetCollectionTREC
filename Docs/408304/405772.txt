<DOC>
<DOCNO> 405772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sontur09.html </URL>
<DATE> 2005/12/22/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
İşadamı, otomobilinin içerisinde dövüldü ve kaçırıldı 
</HEADLINE>
<TEXT>

     Ali ŞEN-Mustafa İNSAN DHA 

      MERSİN'in ünlü iş adamlarından müteahhit Kadir Yardım'ın özel otomobilindeyken yolunu kesen 4 kişinin saldırısına uğradıktan sonra kaçırıldığı iddia edildi. İçerisinde kan izleri bulunan Yardım'ın otomobiline ulaşan polis ekipleri, işadamını bulmak için operasyon başlattı. 
     Olay, bu akşam saat 21.00 sıralarında Adnan Menderes Bulvarı'nda meydana geldi. Caddede terkedilmiş bir otomobil ihbarını değerlendiren polis, ekipleri kısa sürede olay yerine gitti. Polisin incelemesinde, 33 SL 794 plakalı terkedilmiş aracın gayrimenkul zengini müteahhit Kadir Yardım'a ait olduğu belirlendi. Görgü tanıklarının ifadelerini alan polis ekipleri, Otomobilin 4 kişi tarafından seyir halindeyken durdurulduğu ve içerisindeki işadamı Yardım'ın dövüldükten sonra zorla bir başkı araca bindirilerek olay yerinden uzaklaştırıldığı bilgisine ulaştı. Bunun üzerine operasyon başlatan polis ekipleri, kentin giriş ve çıkış noktalarında güvenlik tedbirlerini arttırdı. Yardım'ın içerisinde kan izleri de bulunan otomobili de incelenmek üzere Cumhuriyet Karakolu'na götürüldü. 
     Mersin Emniyet Müdürlüğü'nde ifadeleri alınan işadamının yakınları ise Yardım'ın herhangi bir tehdit almadığını söyledi. 
     Polis geniş çaplı soruşturmasına devam ediyor. 
     
</TEXT>
</DOC>
