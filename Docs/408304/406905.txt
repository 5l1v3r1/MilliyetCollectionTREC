<DOC>
<DOCNO> 406905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/yasam/axyas02.html </URL>
<DATE> 2005/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye buz kesti 
</HEADLINE>
<TEXT>


Soğuk hava ve kar yağışı pek çok ilde yaşamı olumsuz etkiledi. Ulaşıma kapanan köylerin sayısı 3500'ü geçti. Hastalar yollarda kaldı, hayatını kaybedenler oldu 

HABER MERKEZİ 

Hava sıcaklıklarının düştüğü birçok bölgede kar, yaşamı olumsuz etkilemeye başladı. Binlerce köy yolu ulaşıma kapanırken, bazı yerlere elektrik verilemedi. 

Ulaşıma büyük darbe 
Yüksek kesimlerde bir metreyi aşan kar kalınlıkları Palandöken Dağı'nda 80, Muş'ta 70, Ardahan'da 37, Ağrı'da 32, Bayburt'ta 22, Kars'ta 20, Erzincan'da 12, Erzurum'da 11 santimi buldu. 
Erzurum'da 543, Ağrı'da 506, Muş'ta 359, Erzincan'da 223, Kars'ta 190, Ardahan'da 100 olmak üzere Doğu'da toplam 1921 köyün merkezlerle bağlantısı kesildi. Muş-Bingöl demiryolu ulaşıma kapandı. Muş'ta 72, Erzurum'da 35 köyün elektriği kesildi. Van'da 336, Hakk ri'de 122 köy yolunda ulaşım sağlanamadı. 

120 santimetre kar 
Bitlis'te 3 gündür etkili olan kar yağışı nedeniyle merkez ve ilçelere bağlı 270 köy yolunda ulaşım kesildi. Yüksek kesimlerde kar kalınlığı da 120 santimetreye ulaştı. 
Bolu, Samsun, Ordu, Amasya, Elazığ, Zonguldak, Sivas, Trabzon, Giresun, Gümüşhane, Artvin, Siirt, Kayseri, Niğde ve Bayburt'ta onlarca köy yolu kapandı. Artvin'de 5 köye elektrik verilemiyor, 3 köyle iletişim kurulamıyor. Sivas'ta 6 köye elektrik verilemiyor, 61 köyün de telefon bağlantısı yok. 
Edirne ve Kırklareli'nde buzlanma nedeniyle son 1 haftada kol ve bacağı kırılan ya da burkulan 60 kişi hastanelere başvurdu. 

33 saat beklediler 
Yoğun kar yağışı nedeniyle Siirt-Şırnak arasında araçlarıyla birlikte mahsur kalan 3 kişi, 33 saat sonra donmak üzereyken kurtarıldı. Korucuların son anda bulup yerini telsizle bildirdiği 3 kişiyi Şırnak Valisi Osman Güneş ve Emniyet Müdürü Osman Kahya'nın da aralarında bulunduğu bir ekip gece yola çıkarak ambulansla Şırnak'a getirdi. 
Bu arada Van'da dün olduğu gibi bugün de ilk ve orta dereceli okullarda eğitime ara verildi. 

Hayat kurtarmak isterken öldü 

Bitlis Güroymak'a bağlı Taşüstü köyünde, önceki akşam doğum sancıları tutan bir kadının hastaneye ulaştırılması sırasında üzücü bir kaza yaşandı. Güroymak Özel İdare Müdürü Cahit Çelik 38 , kardan kapanan yolu açmak için Muzaffer Aylu'nun kullandığı kamyonla yola çıktı. Bu arada kamyonun lastiklerinin kaymaması için, arka damperi kaldırıldı. Damper, saat 22.30 sıralarında Gölbaşı girişindeki "Beldeye hoş geldiniz" yazılı beton panoya çarptı. Yıkılan panonun kamyonun üzerine devrilmesi sonucu Çelik öldü, Aylu yaralandı. 

Karda yaşam mücadelesi 
Muş'ta kalp krizi geçiren 7 çocuk annesi Tenzile Aydın'ın 60 hastaneye kaldırılması da 22 kişilik bir operasyonla gerçekleşti. Yolu kapalı Kutlugün köyüne güçlükle ulaşan jandarma, Aydın'a ilk müdahaleyi 7 saat sonunda evinde yaptı. Aydın'ın durumu iyi. 


</TEXT>
</DOC>
