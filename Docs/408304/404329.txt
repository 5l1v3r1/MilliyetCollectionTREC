<DOC>
<DOCNO> 404329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sonspo23.html </URL>
<DATE> 2005/12/17/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Beşiktaş'ın 54 trilyon lira borcu var... 
</HEADLINE>
<TEXT>

     Beşiktaş Kulübü Olağan Divan Kurulu Toplantısı'nda, Denetleme Kurulu siyah-beyazlı kulübün borcunun 78 milyon dolar olduğu açıklarken, kulüp genel sekreteri Kenan Öner ise 40 milyon dolar olduğunu söyledi. 
     Ceylan Inter-Continental Oteli'nde yapılan ve yaklaşık 4 saat süren toplantıda söz alan Denetleme Kurulu Başkanı Uğur Büyükbalkan, Futbol A.Ş.'nin borcunun 96.186.711 YTL, derneğin borcunun ise 4.5 milyon YTL civarında olduğunu söyledi. 
     Büyükbalkan, muhasebe tekniğine göre bu rakamın ortaya çıktığını belirterek, ''Kulübün borcu yaklaşık 78 milyon dolardır. Kulüp yönetim kurulu ile aramızdaki sorun da bu noktada çıkıyor. Biz bu borcu muhasebe tekniğine göre söylüyoruz. Yönetim Kurulu üyeleri de 46.099.681 YTL'nin yayın ve reklam gelirlerinden alınan avans olduğunu söylüyorlar. Yönetim haklı olarak bunu ödemeyeceğini ve borç olarak gözükmemesi gerektiğini söylüyor. Normal olarak bu söylenen rakamlar düşülürse, yönetimin söylediği borç ortaya çıkıyor'' diye konuştu. 
     
     ÖNER ''PARA ÇARÇUR EDİLMEDİ'' 
     Beşiktaş Kulübü Yönetim Kurulu adına söz alan genel sekreter Kenan Öner ise Beşiktaş'ın parasını kimsenin çarçur etmediğini söyledi. 
     Yönetime yapılan eleştirilere yanıt veren Öner, kim olursa olsun borç konusunda herkese en ince detayına kadar bilgi verebileceklerini belirterek, şöyle konuştu 
     ''54 trilyon lira borcumuz var. Bu da yaklaşık 40 milyon dolar yapıyor. Bu borcun 20 milyon dolarından 10 milyonu yatırıma gitti. Ayrıca takımdaki futbolcular neden değer olarak gösterilmiyor. Almanya Ligi'nde gol kralı olan Ailton'u aldık. Kleberson gibi önemli bir futbolcuyu transfer ettik. İbrahim Toraman gibi oyuncularımız var. Bunlar neden değer olarak gösterilmiyor '' Toplantıya gelirken bir gazetede Beşiktaş'ın ''Holigan Ligi''nde birinci olduğunu okuduğunu kaydeden Öner, ''Keşke toplantıda bunları konuşsaydık. Daha önceki dönemlerde bir şey olmamış gibi hep Yıldırım Demirören dönemi konuşuluyor. Del Bosque konusunda eleştiriler geldi. Biz Del Bosque ile 1 yılı opsiyonlu sözleşme yapmıştık. Kendisi devre arasında takımdan ayrılırken, ikinci yarının parasını ödemiştik. Federasyon bizi bu konuda 780 bin dolar vermeye mecbur kılmıştı. Biz 1 milyon dolar gönderdik. Del Bosque'den alacaklıyız bile'' diye konuştu. 
     Toplantıda kendilerine yapılan diğer eleştirilere de yanıt veren Öner, şöyle devam etti 
     ''Şampiyonluğun kaybedilmesi konusunda komisyon kuruldu. Komisyon çalışmalarını yapacak ve bir şaibe varsa, ortaya çıkacak. Futbol Federasyonu kurullarında etkili olmadığımız yolunda eleştiriler var. Bundan sonra kurullarda etkili olacağız. Ayrıca bedava bilet verdiğimiz yönünde eleştiriler oldu. Asla bedava bilet vermiyoruz. Statta yaşanan ölüm olayından sonra, hiçbir şekilde böyle bir şey yapmıyoruz. Fulya Projesi konusunda da çözüm olur. Beşiktaş Belediye Başkanı İsmail Ünal ve başkanımız Yıldırım Demirören iyi Beşiktaşlıdırlar, bu konuda çözüm olacaktır.'' 
     
     VARDAR ''GELECEK ALTYAPIDA'' 
     Beşiktaş Kulübü Altyapı Sorumlusu Sinan Vardar ise altyapıda gelir gider hanesinde çok fark olduğu yönünde açıklamalarda bulunan Denetleme Kurulu Başkanı Uğur Büyükbalkan'a yanıt verdi. 
     Vardar, geçtiğimiz yıl 50 bin genç futbolcu izlediklerini ifade ederek, ''Eski başkan Ben altyapıyı kapatacağım. Parayı basıp futbolcuyu alırım demişti. Bu düşünceyle borç bu hale gelir. Beşiktaş genç takımları birkaç yıl içinde A takıma çok sayıda oyuncu verecek. Fikret Orman'ın daha önce altyapıda çok sayıda antrenör çalıştığını belirtip, eleştiride bulunmuştu. Altyapıda 20'den fazla antrenör çalışmakta ve aylık toplam 47 milyar lira para almaktalar. Bunlar Beşiktaşlı antrenörlerdir'' şeklinde konuştu. 
     Yeni teknik direktör Jean Tigana'nın altyapıya çok önem verdiğini belirten Vardar, şunları söyledi 
     ''Ben maldan anlarım. Tigana çok iyi teknik adam. Devre arası kampına 2-3 genç oyuncu götürecek. Gordon Milne konusunda da çok eleştiriler geliyor. Futbolda profesyonelleşiyoruz. Altyapı ile üst yapıda koordinasyon sağlanmalı. Milne bunu sağlıyor. Kendisi İngiltere Genç Milli Takımı'nda teknik direktörlük yapmıştı. Bu nedenle kendisine verilen para önemli değil. Milne'e güvenin. kendisi araştırma grubunda da olacak. Milne doğru transferdir.'' 
     
</TEXT>
</DOC>
