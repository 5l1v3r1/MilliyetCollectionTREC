<DOC>
<DOCNO> 403230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/guncel/gun05.html </URL>
<DATE> 2005/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadın 'canlı bomba'da ikinciyiz 
</HEADLINE>
<TEXT>


Kadınların düzenlediği bombalı intihar saldırılarında ilk sırada Rusya var 

ANKARA ANKA 

Türkiye, kadın intihar bombacıların en çok faaliyet gösterdiği ülke sıralamasında İsrail ve Irak'ı geride bırakarak Rusya'nın ardından ikinci sırada yer aldı. 
Dünyadaki kadın intihar bombacıları ile ilgili detaylı bir araştırma dosyası yayınlayan haftalık haber dergisi Newsweek'in araştırmasında, Çeçenistan ile birlikte değerlendirilen Rusya'da Çeçenler tarafından 1996-2000 arasında 1, 2001-2005 yılları arasında da 14 intihar saldırısı düzenlendi. 

9 saldırı yapıldı 
Türkiye'de de 1996-2000 yılları arasında PKK ve diğer terör örgütlerince gerçekleşen 9 kadın intihar eyleminde 15 kişi öldü, 115 kişi de yaralandı. Türkiye'de 2001-2005 yılları arasında da kadın bombacılar tarafından 1 intihar saldırısı düzenlendi. 
Kadın intihar bombacılarının aktif olduğu ülkelerden üçüncü sırada da İsrail ve Sri Lanka var. İsrail'deki 8 intihar saldırısı da 2001-2005 arasında yapıldı. Sri Lanka'da ise kadın intihar bombacıları 1991-1995 arasında 1, 1996-2000 arasında 5, 2001- 2005 arasında 2 intihar saldırı düzenlendi. Irak'ta da 2001-2005 arasında sadece 4 kadın intihar saldırısı yaptı. 



</TEXT>
</DOC>
