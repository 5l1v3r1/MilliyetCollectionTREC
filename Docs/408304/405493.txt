<DOC>
<DOCNO> 405493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sonyas01.html </URL>
<DATE> 2005/12/21/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
D vitamini, kanser riskini yarıya indiriyor 
</HEADLINE>
<TEXT>

     ABD'de yapılan bir araştırma, kolon kanserine yakalanma riskini yarıya indirmek için ne kadar D vitamini alınması gerektiğini ortaya koydu. 
     Kaliforniya Üniversitesi bünyesindeki Moores Kanser Araştırma Merkezi'nde yapılan araştırmada, her gün 25 mikrogram D vitamini almanın bu kansere yakalanma riskini yüzde 50 oranında azalttığı belirtildi. 
     Profesör Edward Gorham, D vitaminin kolon kanserini önlemede olumlu etkileri olduğunun bilindiğini ancak ideal miktarın şimdiye kadar belirlenemediğini belirterek, bu araştırmanın ne kadar D vitamini alınması gerektiğini ortaya koyduğunu söyledi. 
     Yağda eriyen vitaminlerden olan D vitamini, ince bağırsaklardan kalsiyum ve fosforun emilimini düzenleyerek kemik büyümesi, sertleşmesi ve tamiri üzerinde etkili oluyor, bebekler ve çocuklarda kemik ve dişlerin normal gelişme ve büyümesini sağlıyor ve raşitizmi önlüyor. Aktif 7-dehidrokolesterol ve D3 vitamini gibi adlarla da anılan kolesalsiferol ise insan derisinde güneş ışığı ile temas sonucu meydana geliyor ve daha çok balık yağında ve yumurta sarısında bulunuyor. Yüksek miktarlarda alınması ise zehirlenmelere neden olabiliyor. 
     
</TEXT>
</DOC>
