<DOC>
<DOCNO> 404178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/guncel/gun09.html </URL>
<DATE> 2005/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Dubai Kuleleri için arsaya takas kararı 
</HEADLINE>
<TEXT>


MEHMET DEMİRKAYA İstanbul 

İstanbul Büyükşehir Belediyesi, Dubai Kuleleri'nin yapılacağı Levent'teki arazilerin hukuki statüsü ile ilgili ilk adımı attı. Belediye, "İETT garajı" olarak bilinen araziyi oluşturan parsellerden biri olan 8744 ada 14 no'lu parselin, takas yoluyla alımı için Belediye Meclisi'nden karar aldırdı. CHP'li meclis üyesi Hatice Bayram, İETT tahsisli olan parselin tam yerinin neresi olduğunu sordu. 
AKP'li Haydar Kemal Kurt, söz konusu arazinin tam olarak nerede olduğunu bilmediğini söyledi. CHP'li Kemal Akar, "Arazi Dubai Kuleleri'nin yapılacağı açıklanan yer mi, yoksa Cendere yolu üzerindeki İETT garajı mı " dedi. AKP'li Hüseyin Evliyaoğlu, söz konusu arazinin Cendere'de olduğunu söyledi. CHP'li Akar, Evliyaoğlu'nun açıklamasını yeterli gördüklerini söyledi. Meclis, İETT'ye tahsisli arazinin takas yoluyla belediyeye alınması teklifini onayladı. 



</TEXT>
</DOC>
