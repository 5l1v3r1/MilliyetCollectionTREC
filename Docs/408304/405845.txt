<DOC>
<DOCNO> 405845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/guncel/agun.html </URL>
<DATE> 2005/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapıkule depremi 
</HEADLINE>
<TEXT>


Yaklaşık 300 milyon dolarlık sigara ve içki kaçakçılığıyla ilgili olarak, gizli kamerayla yürütülen operasyon sonuçlandı. Kapıkule'de görevli 58 gümrük memuru ile 50 polis memurunun 28'i gözaltına alındı 

Nedim Şener - Edirne 

Edirne-Kapıkule Gümrük Kapısı'ndaki dört gümrüksüz satış mağazasının sahip ve çalışanlarının organize ettiği iddia edilen yaklaşık 300 milyon dolarlık sigara ve içki kaçakçılığıyla ilgili soruşturma, "polis ve gümrük memuru ordusu"na dayandı. 
Kapıkule Gümrük Muhafaza Müdürü Mustafa Hanlı'nın da aralarında bulunduğu 58 gümrük ve muhafaza memuru ile 28 polis dün gözaltına alındı. Savcılığa sevk edilen zanlılardan biri adliyeden kaçtı. 45 zanlı tutuklanarak cezaevine gönderildi. Aralarında Gümrük Muhafaza Müdürü Mustafa Hanlı'nın da bulunduğu 7 kişi, nöbetçi mahkemece tutuksuz yargılanmak üzere serbest bırakıldı. 6 zanlı ise savcılık tarafından aranıyor. 

Düğmeye yine Avcı bastı 
Emniyet Genel Müdürlüğü Kaçakçılık ve Organize Suçlarla Mücadele Daire Başkanlığı'ndan altı ay önce geçici görevlendirmeyle Edirne Emniyet Müdürlüğü'ne atanan Hanefi Avcı, bir ihbar üzerine Kapıkule'ye yönelik rüşvet iddialarını değerlendirmeye aldı. 
Çalışmalar üç ay önce teknik takiple başladı. Savcılığın talimatıyla gümrük binalarındaki 27 elektrik sobasına gizli kamera yerleştirildi. Ayrıca telefon dinlemeleri gerçekleştirildi. 

İlk operasyon 5 Aralık'ta 
Edirne Başsavcılığı'nın yürüttüğü soruşturma kapsamında 5 Aralık'ta düzenlenen ilk operasyona "Avcı-1" adı verildi. "Monet", "Vivarini", "Global" ve "Flama" adlı gümrüksüz satış mağazaları ile İstanbul'daki merkezlerine eşzamanlı baskınlar gerçekleştirildi. 44 kişi gözaltına alınırken, "Global" ile "Flama" adlı şirketlerin yöneticisi Kemal ve Murat Can ise kaçtı. 
Gürbulak'taki sınır kapısında da gümrüksüz satış mağazası işleten Kemal Can'ın yönetiminde olduğu savunulan kaçakçılık organizasyonunun, Bulgaristan'dan günübirlik giriş-çıkış yapanların adlarına satış yapılmış gibi gösterilen üçer karton sigara ve dört şişe içkiyi gümrüksüz olarak yurda soktukları belirtildi. 
Ayrıca otobüsle gelen yolcuların kimlik bilgilerini kullanarak topluca yurda soktuğu içki ve sigaraları bir noktada toplayan organizasyonun, malları İstanbul'da iç piyasaya sürdüğü kaydedildi. Savcılık sorgularının ardından, "teşekkül halinde gümrük kaçakçılığı" suçundan tutuklanma istemiyle Edirne 1. Sulh Ceza Mahkemesi'ne sevk edilen zanlılardan 35'i tutuklanırken, 9'u serbest kaldı. Sürdürülen teknik takip sonucu, rüşvet alan memurlar da saptandı. 

Avcı-2 ile son darbe 
Delilleri toplayan ve hazırlıklarını tamamlayan polis dün saat 07.00 sıralarında Avcı-2 operasyonu ile yeniden harekete geçti. Günün ilk ışıklarıyla Kapıkule Gümrük Kapısı'na gelen polis, listede adları bulunan nöbet mesaisindeki zanlıları görev yerlerinde gözaltına aldı. Diğerlerini de tek tek evlerinden toplandı. 

Rüşvet ve çete suçlaması 
İlk aşamada Gümrük Muhafaza Müdürü Mustafa Hanlı'nın da aralarında bulunduğu 58 gümrük görevlisi geniş güvenlik önlemi altında Edirne Adliyesi'ne getirildi. "Rüşvet almak", "irtikap" ve "suç işlemek için örgüt kurmak"la suçlanan zanlılar altı savcı tarafından sorguya alındı. 
Emniyet Müdürlüğü'ne götürülen 28 polis memuru da gümrük görevlilerinin sorgularının tamamlanması üzerine adliyeye sevk edilmek üzere gözaltına alındı. 

Operasyon kuyruğu 
Gümrük görevlileri ile polislere yönelik operasyon nedeniyle giriş-çıkış işlemleri uzun süre aksadı. 10 kilometre TIR kuyruğu oluştu. Durma noktasına gelen işlemler TIR sürücülerini isyan ettirdi. 
Kapıkule'de incelemelerde bulunan Edirne Valisi Nusret Miroğlu, işlemlerin hızlandırılması için İpsala, Pazarkule, Dereköy gümrük kapılarından memur takviyesi yapılması talimatını verdi. Miroğlu, "Bakanlıktan personel istedik. Stajyer memurları devreye soktuk. Araçları Hamzabeyli Kapısı'na yönlendirdik" dedi. 




Kaçakçılıktan yargılanmasına rağmen 'free shop' verildi 

Operasyon kapsamında aranan Kemal Can, "PKK'ya yardım ve yataklık ettiği" iddiasıyla Ağrı Doğubayazıt'ta bir süre tutuklu kaldı. Gümrüksüz satış mağazası aracılığıyla kaçakçılık yaptığı belirlenen Kemal Can'ın, buna rağmen rağmen Gürbulak'ta "free shop" açma izni aldığı ortaya çıktı. İstanbul Mali Şube Müdürlüğü'nün operasyonu üzerine Bakırköy Savcısı Mehmet Tiftikçi Mayıs 2003'te soruşturma başlattı. 

Hakkında dava açıldı 
Gümrük kontrolörleri de 9 Mayıs'ta hazırladıkları inceleme raporunda, Can'ın yönettiği "Global", "Süper" ve "Flama" adlı free shop'ların kapatılmasını talep etti. Bu arada Uluslararası Nakliyeciler Derneği'nin UND yenilediği Gürbulak Sınır Kapısı'ndaki free shop'ların ihalesini de Can'ın yönetiminde olan şirketler kazandı. Soruşturmayı tamamlayan savcılık ise Can ve adamları hakkında 2 Temmuz'da kaçakçılık suçundan dava açtı. 

Müdür ve müsteşarı yedi 
Bu gelişmelere karşın, eylülde, eski Gümrükler Genel Müdürü Sezai Uçarmak ile eski Gümrük Müsteşarı Nevzat Saygılıoğlu imzasıyla Can'ın yönetiminde free shop açılmasına izin verildi. Devlet Bakanı Kürşad Tüzmen, birkaç gün önce, Gebze'deki 7.5 milyon YTL'lik akaryakıt kaçakçılığına adı karıştığı öne sürülen Uçarmak'ı Gümrükler Genel Müdürlüğü görevinden almıştı. 

Bakanın istifasına neden olmuştu 

Gözaltına alınan Kapıkule Gümrük Muhafaza Müdürü Mustafa Hanlı'nın, kendisi gibi Gümrük Muhafaza Müdürü olan ağabeyi Mehmet Hanlı da, 21 yıl önce yine Kapıkule'de gerçekleştirilen operasyon sonucu tutuklanmıştı. 1984'te düzenlenen operasyon kabine değişikliğine de neden olmuştu. Başbakan Turgut Özal, Maliye Bakanı Vural Arıkan'ı azletmiş, İçişleri Bakanı Ali Tanrıyar da istifa etmişti. 

Bakan Tüzmen Çürük elemanları ayıklayacağız 

Gümrüklerden Sorumlu Devlet Bakanı Kürşad Tüzmen, operasyon için "Çürük elemanlar varsa, bu hangi teşkilat olursa olsun ayıklayacağız. Aramızdan ayrık otlarını temizleyeceğiz. Burada yargı yolu açık, işlemler devam edecek. Ondan sonra suçlular cezalandırılacak" dedi. Operasyonların tamamıyla bilgisi dahilinde olduğunu kaydeden Tüzmen, İçişleri Bakanlığı ile ortak çalışma yürüttüklerini söyledi. 

Skandal görüntüler 
Rüşvet yerine cinsel ilişki 

NEDİM ŞENER 
Edirne Cumhuriyet Savcılığı tarafından yürütülen operasyonda, Kapıkule Sınır Kapısı'nda yaşanan rüşvet ve seks skandalı da gizli kamera görüntüleriyle ortaya çıkarıldı. Gümrük Muhafaza Müdürlüğü'ne ait 5 ve polise ait 2 odaya yerleştirilen gizli kameralar, Türkiye'ye giriş yapanlardan alınan rüşveti tek tek saptadı. Bazı gümrük memurlarının da rüşvet almaktansa yabancı uyruklu kadınlarla devletin resmi odalarında cinsel ilişkide bulundukları görüldü. 

'Bu görüntü montaj' 
Zanlıların ifadeleri alınırken, savcı tarafından sanık ve avukatlara da izlettirilen görüntülerin birinde, bir gümrük muhafaza memurunun odadaki diğer görevlileri dışarı çıkararak yabancı uyruklu kadınla cinsel ilişkiye girişi tüm detaylarıyla kaydedildi. Savcının "Bu kişi sen misin " sorusuna, kayıtlara rağmen "Hayır, bu görüntü montaj" yanıtını veren gümrük memuru, sevk edildiği mahkemece tutuklandı. Başka gümrük memurlarının da cinsel ilişki sırasında kaydedilmiş görüntülerinin olduğu belirtildi. 

Rüşvet kasası 
Görüntülerde rüşvet paylaşımı en ince ayrıntılarına kadar belirlendi. Gümrük memurları ve polislerin, yurtdışından giriş yapanlardan aldıkları rüşvetleri, evrakın arasına koyarak daha sonra bir kasaya yerleştirmeleri ve mesai bitiminde de kasadan çıkararak bir masanın ortasında paylaşmaları da gizli kamera görüntülerinde yer aldı. 



</TEXT>
</DOC>
