<DOC>
<DOCNO> 407017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/soneko46.html </URL>
<DATE> 2005/12/27/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
İTO Başkanı Mehmet Bey'in söydekileri beni kırdı 
</HEADLINE>
<TEXT>

     İstanbul Ticaret Odası'nın İTO 2006 yılı için öngörülen 85.2 milyon YTL'lik bütçesi onaylandı. 
     İTO Meclisi'nin, 2006 yılı iş programı ve bütçesinin görüşülerek onaylandığı ve yaklaşık 6.5 saat süren toplantı sona erdi. 
     Toplantıda, söz alan meclis üyeleri eleştiri ve önerilerini dile getirirken, özellikle iş programında yer alan e-ito dönüşüm ve İstanbul Teknopark gibi projeler hakkında daha iyi bilgilendirilmelerini talep ettiler. 
     Daha sonra söz alan İTO Yönetim Kurulu Başkanı Murat Yalçıntaş, eski İTO Başkanı Mehmet Yıldırım ve diğer üyelerin eleştirilere yanıt verdi. 
     Prensip olarak her zaman eleştiriye açık olduklarını, hatta eleştirilmek istediklerini belirten Yalçıntaş, ''Açıkçası Mehmet Bey'in söyledikleri beni kırdı'' dedi. 
     Yalçıntaş, her insanın hataları olabileceğini, ne kadar doğru eleştirilirlerse işlerini o kadar iyi yapacaklarını ifade ederek, ''İnsan hafızası unutur. Bir arkadaşımız çıkıp konuştuğu zaman bunun doğru olması lazım'' dedi. 
     Yıldırım'ın, kendilerine birçok konuda eleştiride bulunduğunu kaydeden Yalçıntaş, ''Sayın Başkan'ın hafızasının bu kadar zayıf olmasına çok üzüldüm'' dedi. 
     Eleştirilere ilişkin elinde belge, rakam ve tanıklar bulunduğunu aktaran Yalçıntaş, Yönetim Kurulu'nu itham altında bırakan iddialara ilişkin açıklama yapmak istediğini söyledi. 
     Yalçıntaş, Yıldırım'ın Hünkar mahallinin restorasyonun geciktiğini ve ''Neden o müteahhiti kulağından tutup dışarı atmıyorsunuz '' diye sorduğunu anımsatarak, bu restorasyonun en yüksek teklifi veren, Meclis'te bulunan ve Yıldırım'ın yakın arkadaşı olan bir kişiye verildiğini belirtti. 
     Murat Yalçıntaş, bu kişinin hak edişlerinin zamanında ödendiğini ve kendilerinden kaynaklanan bir gecikme bulunmadığını aktardı. 
     Yıldırım'ın ''Odaya mal satmak için Yönetim Kurulu üyesi mi olmak lazım '' yönündeki eleştirisine değinen Murat Yalçıntaş, Yıldırım'ın kastettiği gayrimenkulün yönetimde bulunan bir kişiden değil, alakasız bir kişiden alındığını kaydetti. 
     Yalçıntaş, ''İnsanlara çamur atmamak, haklı eleştiride bulunmak lazım'' dedi. 
     Bir üyenin, İTO Genel Sekreter Yardımcılığı'na dışardan bir kişinin atanmasına ilişkin olarak da Yalçıntaş, bunun doğru olduğunu, kendisinin kan değişikliği ve yeni vizyon açısından bunun gerekli olduğunu düşündüğünü söyledi. 
     Toplantıda daha sonra, 2006 yılı bütçesi görüşülerek, üyelerin onayına sunuldu. 
     2006 yılı için öngörülen 85 milyon 242 bin 503 YTL'lik bütçe onaylandı. 
     
</TEXT>
</DOC>
