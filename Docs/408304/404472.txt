<DOC>
<DOCNO> 404472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/yazar/myilmaz.html </URL>
<DATE> 2005/01/01/ </DATE>
<TIME>  </TIME>
<AUTHOR> Mehmet Y. YILMAZ  </AUTHOR>
<HEADLINE>
Ve Tanrı kadını yarattı 
</HEADLINE>
<TEXT>


Yeni yıla nasıl girilirse, bütün yılın öyle geçeceğine inananlar var.. 
Prensip olarak "genel kabul gören" hiçbir şeye inanmam ama eğer bu görüş doğruysa bu yeni yıl benim için gerçekten çok ilginç olacak 
Dün öğlen gazetemizin "yeni yıl" yemeklerinden birinden kalktım. 
Gazeteciler böyledir.. Eğlence için hiçbir fırsatı kaçırmazlar. 
Üstelik hepsinde de hep aynı şeyleri konuşurlar Ben ne kadar akıllıyım, başkaları ne kadar akılsız vs. 
Bu son bir haftadaki kaçıncı yeni yıl kutlamamızdı hatırlamıyorum ama bu kez farklıydı.. 
Şöyle bir masada oturuyordum 16 kadın ve bir tek erkek ben 
Milliyet, Radikal, Posta ve Fanatik'ten oluşan Doğan Gazetecilik Reklam Grubu yöneticilerinin yeni yıl yemeği... 

16 kadının arasında.. Ben "yatılı erkek okulu"nda okudum. 
Yani açıkça söylemek gerekirse böyle şeylere alışık değilim. 
Çok azı benim yaşlarıma yakın, daha çoğu Yasemin'in yaşlarına yakın 16 kadınla aynı masada oturmak 
Yatılı okul yıllarımda olsa buna bir "rüya" der geçerdim. 
Ama artık 48 yılı geride bırakmış ve yaşam deneyimi konusunda hiç de "fakir" sayılmayacak birisi olarak söylemeliyim ki, yaşamımın en ilginç deneyimlerinden biriydi. 
Dün o masada oturanlar 16 erkek ve bir kadın olsaydı bambaşka bir ortam olurdu, bunu biliyorum. 
Fenerbahçe - Galatasaray geyiği yapar, para ve politika konuşur, ne kadar akıllı olduğumuzu masadaki bir tek kadına göstermek amaçlı saçma espriler yapmak için yarışırdık... 
Kadınlar hamamında ve kadın kuaförlerinde neler konuşulduğunu merak edenler için söylemeliyim ki, kadınlar çoğunlukta olduğunda böyle bir şey olmuyor. 

Her şeye ağlıyorlar Onlar gerçekten Venüs'ten gelmişler Kimin ne söylediği o kadar önemli değil, çünkü zaten kimse kimseyi dinlemiyor, herkes kendi "menkıbesini" anlatıyor 
Ve benim için en ilginci ağlıyorlar 
Her şey için ama.. 
Yıl bittiği için, yeni yıl geldiği için, terfi ettikleri için, zam aldıkları için, Beyti'nin pirzolası güzel olduğu için, masadaki çiçeğin rengini beğendikleri için... 
Ağlamaktan gülmeye geçmeleri de aynı hızla oluyor. 
Demin neden ağlıyorduk, şimdi niye gülüyoruz demiyorlar.. 

Elektrikle oynamak gibi Jorge Ingles'in, "Santillana Markizi'nin Portresi" isimli resminin önünde bir soluk almak için duran Gasset şöyle demişti "Bir kadını tanımak istiyorsanız onun önünde durmak, başka bir deyişle söyleyecek olursak onunla flört etmek gerekir. Elektrik konusunda deneyler yapmak ne anlama geliyorsa, kadın konusunda, flört etmek de o anlama gelir." 
Elektrikten ölesiye korkan birisi olarak bunu yapmadım elbette.. Zaten hem yakışık almazdı, hem de 16 kadınla flört edilmezdi. 
Ama o masanın çevresinde oturanların hareketlerini, mimiklerini ve jestlerini izlerken Gasset'i hatırlamama da engel olamadım. Şöyle diyor "Erkeklerle karşılaştırıldığında her kadın bir prensestir. Kadın, özünde yaşar, bu nedenle kendisi için yaşar." 

Dışarıya maskeli... Gerçekten de öyledir.. Bir kadın dışındakilere karşı bir maskeden ibarettir. Bu maske her türlü havaya bürünebilir Modayı izler, basmakalıp fikirleri benimseyebilir, kibarlık olsun diye anlattıklarınıza gülebilir. 
Ama gerçek benliğini sadece ve sadece bir tek erkeğe açar ki, o da sevgisini verdiği, şık olduğu erkekten başkası değildir.. 
Biz erkeklerin iç duyguları sözlerden öteye bir anlam taşımazken onlar sırtlarını dış dünyaya döner ve sadece kendilerine ait olana açılırlar.. 
Dün kendilerini birbirlerine de ait hisseden bir grup kadın iş arkadaşımla yeni yılı karşılama yemeğini yerken bunları düşündüm. 
Ve Tanrı'nın kadınları yaratmakla ne kadar doğru bir iş yaptığına bir kez daha tanık oldum... 



</TEXT>
</DOC>
