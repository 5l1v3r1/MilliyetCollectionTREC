<DOC>
<DOCNO> 401025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/soneko35.html </URL>
<DATE> 2005/12/06/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Terrace Fulya'nın temeli atıldı... 
</HEADLINE>
<TEXT>

     Fulya ile Nişantaşı arasındaki toplam 10 dönümlük arazi üzerinde yer alan konut projesi Terrace Fulya'nın temeli atıldı. 
     2007 yılı sonuna kadar tamamlanması hedeflenen Terrace Fulya'da daireler 165 bin ile 970 bin dolar arasında satılacak. 
     Temel atma töreni nedeniyle düzenlenen tanıtım toplantısında konuşan projeyi gerçekleştirecek İnanlar İnşaat'ın Yönetim Kurulu Başkanı Serdar İnan, henüz inşaata başlanmamasına rağmen dairelerin yüzde 40'ının satıldığını söyledi. 
     Gazetecilerin sektöre ilişkin sorularını da yanıtlayan İnan, sanılanın aksine inşaat sektöründe büyük bir patlama yaşanmadığını belirterek, sektörde Türkiye'de yaşanan hareketliliğin belki de 50 katının Dubai'de olduğu görüşünü dile getirdi. 
     İnan, ''Bu, 10-15 senedir sıkıştırılmış talebin, AB'ye katılım sürecinin başlamış olmasının, enflasyonun ve faizlerin düşmesinin ve geleceğe güvenin artmasının, insanların kalbindeki gayrimenkul aşkının patlamasıdır, diye düşünüyorum'' dedi. 
     Mortgage sisteminin oluşabilmesi için aylık faizlerin yüzde 1'in altına düşmesi gerektiğine işaret eden İnan, ''Yüzde 0.60-0.70 seviyesine inerse insanlar korkmadan kredi alacaklardır ve sektörde ciddi ataklar oluşacaktır'' diye konuştu. 
     Serdar İnan, Türkiye'de çok ciddi yabancı alıcılar bulunduğunu da ifade ederek, bunda özellikle AB sürecinin etkisi olduğunu, yabancı yatırımcıların özellikle alışveriş merkezi ya da blok olarak kiraya verebilecekleri yerleri satın aldıklarını söyledi. 
     
     165 BİN İLE 970 BİN DOLARA DAİRELER 
     Terrace Fulya projesinin hedef kitlesinin, üst gelir seviyesindeki kişiler olduğunu kaydeden İnan, şu an Kağıthane'de alt gelire yönelik toplu konut projelerinin devam ettiğini ve benzerlerinin yapılacağını bildirdi. 
     İnanlar İnşaat Genel Müdürü Gülsen Ramazanoğlu da, katılımcılara proje hakkında bilgi verdi. 
     Terrace Fulya'nın, şirketin bugüne kadar yaptığı en kapsamlı konut projesi olduğunu belirten Ramazanoğlu, metrekare fiyatlarının 2 bin 800-3 bin 800 dolar arasında değiştiğini, daire fiyatlarının ise büyüklüklerine göre, 165 bin ile 970 bin dolar arasında olduğunu bildirdi. 
     Toplantının ardından temeli atılan proje, 16 ve 17 katlı iki adet rezidans özellikli bina ile sekiz katlı 5 binadan meydana geliyor. 
     
</TEXT>
</DOC>
