<DOC>
<DOCNO> 402794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sonspo19.html </URL>
<DATE> 2005/12/12/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Vestel Manisaspor, Galatasaraylı Zafer ile anlaştı... 
</HEADLINE>
<TEXT>

     Vestel Manisaspor Teknik Direktörü Ersun Yanal, ''Bu taraftar-takım-yönetim üçgeniyle aşamayacağımız engel tanımıyorum'' dedi. 
     Ersun Yanal, yaptığı açıklamada, taraftarın Kayserispor maçında tribünleri doldurmasının galibiyette rol oynadığını vurgulayarak ''Bu taraftar-takım-yönetim üçgeniyle aşamayacağımız hiçbir engel tanımıyorum. Taraftarı ile barışık olan her takım bir güç demektir. Biz teknik heyete düşen de bu taraftara layık olacak futbolu izletmektir '' diye konuştu. 
     Kayserispor maçında Karel D'Haene'nin attığı golle 3 puanı almayı başaran Vestel Manisaspor'da, Konyaspor deplasmanının hazırlıkları başladı. 
     Kart cezalısı durumuna düşen defans oyuncuları Petr Johana ve Karel D'Haene'nin yerine Özgür'ün forma giymesinin söz konusu olduğu belirtildi. Kaleci Bülent ile Yılmaz'ın da ceza sınırında bulundukları bildirildi. 
     Kulüp futbol şube sorumlusu Semih Vardarer ise Galatasaray'ın genç oyuncusu Zafer Şayak ile anlaştıklarını kaydederek, ''Ersun Yanal ile birlikte geleceğin takımını oluşturuyoruz. Göztepe'den Anıl Taşdemir, Aydın Kuzu ve Süleyman Çarıkçı ile de ilgileniyoruz'' dedi. 
     
</TEXT>
</DOC>
