<DOC>
<DOCNO> 402390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/son/sonyas11.html </URL>
<DATE> 2005/12/10/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
2005 Nobel Barış Ödülü, sahiplerini buldu... 
</HEADLINE>
<TEXT>

     2005 Nobel Barış Ödülü, Norveç'in başkenti Oslo'da düzenlenen törende, Uluslararası Atom Enerjisi Kurumu UAEK ve kurumun Başkanı Muhammed El Baradei'ye teslim edildi. 
     Törende UAEK'yı temsil eden Japon Yukiya Amano ve El Baradei'ye ödüllerini Nobel Komitesi Başkanı Ole Mjoes verdi. 
     Mjoes, törendeki konuşmasında, ''Nükleer silah tehdidinin arttığı bir dönemde, bu tehditle uluslararası işbirliğini daha üst düzeyde tutarak mücadele edilmesi gerektiğini'' söyledi. 
     Mjoes, ''2003'te, Irak'ın işgal edildiği dönemde, UAEK denetçileri, yoğun baskılara rağmen, görevlerini bağımsız ve doğru bir şekilde yerine getirmiştir'' dedi. 
     
     EL BARADEİ 
     Muhammed El Baradei de törendeki konuşmasında, hiçbir ülkenin nükleer silah elde etmediğinden emin olmak gerektiğini söyledi. 
     El Baradei, nükleer silahsızlanma konusunda, nükleer güce sahip ülkelerin somut girişimlerde bulunması gerektiğini ifade etti. 
     Ödül törenine, Norveç Kraliyet ailesi üyeleriyle Salma Hayek, Julianne Moore ve Bob Geldof gibi ünlüler de katıldı. 
     
</TEXT>
</DOC>
