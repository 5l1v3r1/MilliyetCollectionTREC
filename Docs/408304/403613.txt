<DOC>
<DOCNO> 403613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sondun13.html </URL>
<DATE> 2005/12/15/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Iraklılar ne istiyor 
</HEADLINE>
<TEXT>

     Irak'ta yeni bir dönem için halk bugün sandık başına giderken, Şii ya da Sünni olsun, seçmenlerin ortak beklentilerini güvenlik ve iş olanakları oluşturuyor. 
     El Cezire'nin internet sitesinde yer alan haberde, sandıklar açıldıktan 20 dakika sonra yavaş yavaş oy kullanmaya başlayan çeşitli kesimlerden Iraklıların seçime ilişkin görüş ve beklentilerine yer verildi. 
     Bağdat'ta oyunu kullanmak üzere bekleyen 70 yaşındaki Hali İbrahim adlı Iraklı, Sünni adayları seçmek istediklerini, güvenliği sağlayabilecekleri için yeniden Sünnilerin iktidar olması gerektiğini savunuyor. İbrahim, ''Onlar bizi öldürmez, dövmez'' diyerek, Caferi döneminde gece yarısı evlerine girilip çocuklarının dövüldüğünü belirtiyor. İbrahim, oyunu Sünni Irak İslam Partisi'ne ve Adnan Duleymi'ye vereceğini söylüyor. 
     Sünnilerin kaygısı, Şiiler için de geçerli. Bağdat'ın farklı bir yerinde oyunu kullanan 80 yaşındaki Abbasiye Ahmed de Şii ağırlıklı Birleşik Irak İttifakı'na oy verdiğini, çünkü güvenliği onların sağlayabileceklerini belirtiyor. 
     Ahmed, '' Onların Güvenlik ve emniyeti getireceklerini ümit ediyoruz. Ayrıca onlar din adamı ve din adamları paramızı çalmaz. Halkın parasının korunmasını istiyoruz'' diyor. 
     Bir başka seçmen ise ulusal yeniden inşa çağrısı yapan İyad Allavi'yi tercih ettiğini anlatıyor. 64 yaşındaki emekli memur, ''Bugün oy kullandığım için mutluyum. Umarım, bu seçimler ülkeye istikrar getirir'' diyor. 
     Reuters'ın görüştüğü, Saddam dönemi orduda görev yapmış Iraklı seçmen Hadi Mişal, oy vermek için karısıyla birlikte 2 kilometre yol yürüdüğünü söylüyor. 
     Mişal, oy verme nedenini şöyle anlatıyor 
     ''Bana yardım edecek liderler istiyorum. Param yok, bir şeyim yok. Bana yardım edecek, haklarımı verecek bir hükümetimiz olması için oy kullanıyorum.'' Irak'ta bugünkü seçimlerin güvenliği için 150 bin civarında Iraklı asker ve polis sokaklarda. Yaklaşık 160 bin Amerikan askeri de Irak güvenlik güçlerine destek oluyor. 
     
</TEXT>
</DOC>
