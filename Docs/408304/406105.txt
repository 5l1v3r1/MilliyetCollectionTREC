<DOC>
<DOCNO> 406105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sontur38.html </URL>
<DATE> 2005/12/23/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
İzmit'te üniversite öğrencilerinin "hayat pahalılığı" protestosu 
</HEADLINE>
<TEXT>

     İzmit’te, Kocaeli Üniversitesi’nde öğrenim gören bir grup öğrenci, ev kiralarının yüksek olmasını, ulaşım sorunu ve hayat pahalılığını düzenledikleri yürüyüş ve mitingle protesto etti. 
     Belediye İşhanı önünde toplanan yaklaşık 300 kişilik öğrenci topluluğu, pankartlarla birlikte slogan atarak, Perşembe Pazarı Alanı’na geldi. 
     Burada öğrenciler adına konuşan Ilgın Yıldır, Kocaeli’nde öğrencilerin müşteri gibi görüldüğünü ve öğrenim görmelerinin zorlaştırıldığını savundu. 
     En önemli sorunlarının barınma olduğunu belirten Yıldır, ev sahiplerinin yüksek kira talep ederek, öğrenciyi adeta soyduğunu öne sürdü. 
     Üniversite harçlarının, doğalgaz fiyatının da yüksek olduğunu ifade eden Yıldır, şunları söyledi 
     "Yüksek ev kiralarını, doğalgaz fiyatını, harçları, balık istifi ulaşımı, bize söz hakkı vermeyen bizi yok sayanları, sadece zenginlerin okuma hakkı varmış gibi gören ve parayı tek değer olarak gören herkesi kınıyor reddediyoruz. Biliyoruz ki bizler ancak bir arada ve dayanışma içinde olursak tüm bunları değiştirebiliriz. 
     Paranın değil ancak herkes için adil koşullar talep etmenin bir zemini olarak bilginin, bilimin, okumanın gerçekten bir değer olduğunu gösterebiliriz." Topuluk bir süre daha slogan attıktan sonra Moğollar Grubu’nun konserini dinledi. 
     
</TEXT>
</DOC>
