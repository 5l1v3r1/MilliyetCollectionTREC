<DOC>
<DOCNO> 406240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/son/sondun07.html </URL>
<DATE> 2005/12/24/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Eski Filistin Başbakanı Kurey Başbakanlığa geri döndüm... 
</HEADLINE>
<TEXT>

     Filistin'de yapılacak genel seçimlerde aday olmaktan vazgeçtiğini doğrulayan Ahmed Kurey, başbakanlık görevine geri döndüğünü açıkladı. 
     Kurey, bugün gazetecilere yaptığı açıklamada, ''Seçimlere katılma konusunda ikna olmadım. El Fetih Merkez Komitesi tarafından aday olmaya zorlanmıştım, dolayısıyla adaylıktan çekildiğimi bildiren bir mektup gönderdim. Başbakan olarak görevime devam edeceğim'' dedi. 
     Milletvekili adayı olmak için yasalar gereği başbakanlıktan istifa eden Kurey'in tekrar başbakanlığa dönmesine Filistin Devlet Başkanı Mahmud Abbas'ın onay verip vermediği henüz açıklık kazanmadı. 
     Devlet Başkanlığı bürosundan konuyla ilgili bir açıklama da yapılmadı. 
     Kurey, başbakanlıktan istifa ettikten sonra da çalışmalarına başbakanlık bürosunda devam etmiş ve Abbas geçici bir başbakan atamamıştı. 
     Filistinli yetkililer, Kurey'in dün Abbas'a bir mektup göndererek seçimlerin ertelenmesini istediğini ve El Fetih'in rakip kanatlarından adayların tek bir listede birleştirilmesine karşı çıktığını yazdığını bildirmişlerdi. 
     
</TEXT>
</DOC>
