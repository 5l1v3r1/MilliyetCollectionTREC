<DOC>
<DOCNO> 404833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sontur40.html </URL>
<DATE> 2005/12/19/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Basın Konseyi'nden Bilkent Üniversitesi'ne kınama 
</HEADLINE>
<TEXT>

     Basın Konseyi, NATO Genel Sekreteri Jaap De Hoop Scheffer’in konuşmasını izlemek üzere Bilkent Üniversitesi’ne gelen gazetecilerin görevliler tarafından oturdukları yerden kaldırılmalarını "kınadı". 
     Basın Konseyi Genel Sekreteri Gökalp Yazır, yaptığı yazılı açıklamada, Bilkent Üniversitesi’nin rektörlük binasına gelen gazetecilerin, görevliler tarafından konferans salonunda oturdukları yerden kaldırılmalarını "kaba bir davranış" olarak nitelendirdiğini belirtti. 
     Yazır, üniversite görevlilerinin davranışlarını "iletişim özgürlüğüne karşı bir uygulama, gazetecilerin haber toplamasına engel oluşturan bir tutum" olarak değerlendirdiğini ifade ederek, sorumlular hakkında gerekli işlemlerin yapılması gerektiğini bildirdi. 
     NATO Genel Sekreteri’nin konuşmasını izlemek üzere Bilkent Üniversitesi’nin rektörlük binasına gelen gazetecilere, programın basına kapalı olduğu belirtilmiş, kendilerine bu yönde bir bilgi verilmediğini söyleyen gazeteciler ile görevliler arasında tartışma çıkması üzerine, basın mensupları içeri alınmıştı. 
     Görevliler tarafından konferans salonunda oturdukları yerlerden kaldırılan ve kendilerine programı izlemeleri için bir mekan gösterilmeyen basın mensupları, durumu protesto ederek salondan ayrılmıştı. 
     
</TEXT>
</DOC>
