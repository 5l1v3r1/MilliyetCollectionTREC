<DOC>
<DOCNO> 407513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/spor/aspo.html </URL>
<DATE> 2005/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Çek bir skandal 
</HEADLINE>
<TEXT>


Sarı-kırmızılı futbolcuların cepleri dün de boş kaldı. 4 Ocak'taki Antalya kampına katılmama kararı alındı. Yönetimin, çekleri hatalı yazdığı ortaya çıktı 

Erhan TELLİ 


Galatasaray yönetim dün vadesi gelen çekleri oyuncularına ödeyemedi. Cim-Bom sezon başından bu yana para alamayan oyuncularına geçen hafta söz vermiş, ancak nakit ödeme yapamadığı için çareyi bir haftalık çek dağıtmakta bulmuştu. 
Sarı-kırmızılı futbolcular ilk şoku, sabah saatlerinde çekleri tahsil etmek için gittikleri Denizbank şubelerinde yaşadılar. Banka yetkilileri, oyunculara zaten karşılığı olmayan çeklerin miktar bölümüne, hem YTL hem de Dolar işaretinin konulması yüzünden hata yapıldığını, bu nedenle geçersiz olduğunu bildirdiler. Galatasaraylı oyuncular durumu hemen yöneticilere iletirken, paraların akşam saatlerinde yatırılacağı sözünü aldılar. 
Ancak oyuncular bu kez 16.00'da gittikleri bankalarda çeklerin karşılıklarını bulamadılar. Yöneticilerin, ödeme yapılamadığını hatta ne zaman yapılacağı konusunda bir tarih veremeyeceklerini söylemeleri üzerine futbolcular aralarında yaptıkları telefon trafiği sonucunda gündeme damgasını vuracak protesto eylemini kararlaştırdılar. Kayserispor maçı öncesinde antrenmana çıkmayarak ilk protestolarını günler önce yapan sarı-kırmızılılar, paraların 3 Ocak'ta Florya'da yapacakları ilk çalışmaya kadar ödenmemesi halinde 4 Ocak'taki Antalya kampına gitmeme kararı aldılar. Cim-Bom'daki futbolcuların bu protestoda söz birliği ettikleri, ancak yabancıların nasıl bir tavır alacaklarının henüz bilinmediği öğrenildi. Bazı yabancıların, ülkelerinden dönmeyerek, Ribery gibi tek taraflı fesih hakkını kullanabilecekleri ileri sürüldü. 


</TEXT>
</DOC>
