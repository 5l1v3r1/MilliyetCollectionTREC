<DOC>
<DOCNO> 400625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sondun10.html </URL>
<DATE> 2005/12/05/ </DATE>
<TIME> 07.50 </TIME>
<AUTHOR>  </AUTHOR>
<HEADLINE>
Chavez sildi süpürdü 
</HEADLINE>
<TEXT>

     Venezuela’da iktidardaki koalisyon, muhalefetin boykot ettiği meclis seçimlerinde tüm sandalyeleri kazandığını açıkladı. 
     Devlet Başkanı Hugo Chavez’in Beşinci Cumhuriyet Partisi’nin Başkanı William Lara, meclisteki 167 sandalyeyi de iktidardaki koalisyonun kazandığını söyledi. 
     Lara, düzenlediği basın toplantısında, Chavez’in partisinin 114 milletvekili, Beşinci Cumhuriyet Partisi’ni destekleyen diğer partilerin de 62 milletvekili çıkardığını belirtti. 
     Ulusal Seçim Komisyonu’nun açıklamasında, oy kullanmanın zorunlu olmadığı seçimlerde seçmenlerin yüzde 75’inin çekimser kaldığı kaydedildi. 
     14,4 milyon kayıtlı seçmenin bulunduğu Venezuela’da seçimleri 
     boykot eden muhalefet, 167 sandalyeden 79’unun sahibiydi. Muhalefet partilerinin çoğu, elektronik oy sandıklarına ve merkez seçim kurulunun yapısına itiraz ederek adaylarını geri çekmişti. 
     
     MUHALEFETTEN TEPKİ 

     Seçimleri boykot eden Venezuela muhalefeti, yeni Venezuela parlamentosunun meşru olmadığını iddia etti. 
     Demokratik Eylem Partisi Genel Sekreteri Henry Ramos Allup, parlamentonun tüm Venezuela halkını temsil etmediğini bu nedenle meşru olmadığını söyledi. Allup, çekimser kalanların oranının çok yüksek olması nedeniyle seçimlerin meşru olamayacağını ifade etti. 
     
</TEXT>
</DOC>
