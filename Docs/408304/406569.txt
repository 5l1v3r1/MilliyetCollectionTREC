<DOC>
<DOCNO> 406569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/siyaset/axsiy01.html </URL>
<DATE> 2005/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül TSK yetmez 
</HEADLINE>
<TEXT>


Dışişleri Bakanı Abdullah Gül, "TSK çok kuvvetli de olsa, hatta ekonominiz de kuvvetli olsa, demokrasiniz evrensel standartlarda değilse, güçlü bir ülke olamazsınız" dedi 

BURSA DHA 


Dışişleri Bakanı Abdullah Gül, Türk Silahlı Kuvvetleri ve ekonomi ne kadar kuvvetli olursa olsun, demokrasi evrensel boyutlara ulaşmadığı müddetçe Türkiye'nin güçlü bir ülke olamayacağını söyledi. 
Gül, Bursa'da önceki gece MÜSİAD'ın Müstakil Sanayici ve İşadamları Derneği Kervansaray Termal Otel'de düzenlediği geleneksel ödül törenine katıldı. Türkiye'nin dış politikada aktif bir rol üstlendiğini, dünyada dikkat çeken bir ülke konumuna geldiğini söyleyen Gül şöyle konuştu 
"Dünyanın en büyük toplantıları bizde yapılıyor. NATO toplantısının Türkiye'de olması çok önemli. Türkiye gerçekten çok aktif bir dış politika izliyor. Tabi bir taraftan ekonomik operasyonla evini düzenleyen, diğer taraftan da demokrasisi derinleşen, insan hakları standardı yükselen büyük bir ülke. Burada altını özellikle çizmek istediğim bir husus var ki, bu da TSK çok kuvvetli de olsa, hatta ekonominiz de çok kuvvetli olsa, demokrasiniz evrensel standartlarda değilse, güçlü bir ülke olamazsınız. Türkiye reform sürecinde bunu de gerçekleştirdi. Türkiye, artık herkesin dostluğunu aradığı, düşmanlığından çekindiği bir ülke konumuna geldi." 

'Kapıyı çarptık' 
Türkiye'nin AB için tarihi adımlar attığını belirten Gül, reformları, herhangi birinin hatırı, herhangi birini tatmin etmek için, ya da AB'ye hoş görünmek için yapmadıklarını söyledi. 
Gül şöyle devam etti "Resmin büyüklüğüne bakmak lazım. Detaylarda çok şey söylenebilir. Bu konularda zorluklar, sıkıntılar olacak. Ben bunların daha fazlasını söyleyebilirim. Çünkü birebir müzakerenin içinde olan, birebir kavga eden, gerekirse kapıları çarpıp, çıkan biziz. Ama büyük resme baktığımızda Türkiye'nin kazancı gerçekten büyüktür." 


</TEXT>
</DOC>
