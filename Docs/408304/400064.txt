<DOC>
<DOCNO> 400064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sontur14.html </URL>
<DATE> 2005/12/02/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Ucuz uçak bileti, otobüs yolcusunu azalttı 
</HEADLINE>
<TEXT>

     
     Emin DEMİR 
     
Özel havayolu şirketlerinin, iç hatlarda ucuz fiyatla yolcu taşımaya başlamasının, şehirlerarası oto büslerin yolcu sayısında azalmaya neden olduğu bildirildi. 
     Antalya Şehirlerarası Otobüs İşletmecileri Derneği 2. Başkanı Hamdi Öztürk, AA muhabirine yaptığı açıklamada, özel havayolu şirketlerinin, uçak filolarını artırarak, iç hatlarda da yolcu taşımaya başlaması ve 49 YTL’den başlayan fiyatlarla taşımacılık yapmasının şehirlerarası otobüs şirketlerinin müşteri kaybına yol açtığını kaydetti. 
     Şehirlerarası otobüs şirketlerinin Antalya-İstanbul arasında 4 yıldır ortalama 40 YTL’den yolcu taşıdığına işaret eden Öztürk, "İşçi ücretleri, mazot ve diğer giderler sürekli artıyor ama yolcu taşıma ücretlerine zam yapılamıyor. Varan, Ulusoy gibi firmalar, Antalya-İstanbul arasında 60 YTL’ye, Metro, Pamukkale gibi firmalar ise 40 YTL’ye yolcu taşıyor. Buna karşın uçakların bilet fiyatları da 49 YTL’den başlıyor. Böyle olunca müşteri sayımız yüzde 50 oranında 
     düştü" diye konuştu. 
     Antalya Otogarı’ndan her gün 295 otobüsün çeşitli şehirlere yolcu taşıdığına dikkati çeken Öztürk, otobüslerin ortalama doluluk oranının ise yüzde 35 dolayında olduğunu belirtti. Bir otobüsün zarar etmemesi için gidiş ve gelişte toplam 60 kişiden az yolcu taşımaması gerektiğini kaydeden Hamdi Öztürk, "Ama birçok otobüs firması, bu sayıdan daha az sayıda yolcu ile sefer yapıyor. Bu nedenle de otobüs sahiplerinin büyük bölümü otobüsünü satmaya başladı. Ancak alıcı olmadığı için iş yapamayan otobüs sahipleri, araçları yok fiyatına satıyor" dedi. 
     
     HAVACILIK DERNEĞİ BAŞKAN YARDIMCISI TİLEV 
     Öte yandan, Türkiye Özel Sektör Havacılık İşletmeleri Derneği TÖSHİD Başkan Yardımcısı Yalım Tilev de AA muhabirine yaptığı açıklamada, seyahatte iç pazarın son yıllarda büyük önem kazandığına dikkati çekti. 
     Zamanı az olanların uçakla seyahati tercih ettiğini vurgulayan Tilev, "Teknolojinin gelişmesi ile mesafeler kısaldı. Doğu Anadolu’dan batıya 24 saat süre ile yolculuk yapmak istemeyenler, uçağa binmeyi tercih ediyorlar" diye konuştu. 
     Türkiye’de THY’den sonra iç hat uçuş yetkisi alarak seferler düzenleyen Onur Air, Atlasjet, Fly-air ve Pegasus’un birçok noktaya uçuşlar gerçekleştirdiğine değinen Tilev, şöyle devam etti 
     "SKY-Air’de uçuş izni aldı ama fiyatların düşük olması nedeniyle iç hatlarda uçmuyor. Fiyatların gerçek rakamlara ulaşmasını bekliyoruz. Yükselen yakıt masrafları uçakların maliyetlerini artırıyor. Bu kadar ucuza uçuşlar devam edemez. Bir koltuğun maliyeti 60 dolardır. Koltukların daha aşağıya satılması zarara neden olur. 
     Özel havayollarına Hükümet’in tek kuruş desteği yok, şirketler herşeyi kendi imkanlarıyla yapıyorlar." Özel havayollarının iç pazara girmesiyle Türk halkının uçma alışkanlığı kazandığına dikkati çeken Tilev, bu sayede kullanılmayan havaalanlarının da rantabl hale geldiğini belirtti. 
     Özel havayolu şirketlerinin başarılı olması için iç hatlar arasında bir ağ oluşturulması gerektiğine işaret eden Tilev, genel müdürlüğünü yaptığı SKY-Air’in bu yıl yakıttaki fiyat artışı nedeniyle koltuk başına 17 dolar fazla para ödeme yaptığını, yakıta gelen zam nedeniyle fazladan yaptıkları ödeme toplamının 4,6 milyon dolar olduğunu sözlerine ekledi. 
     
</TEXT>
</DOC>
