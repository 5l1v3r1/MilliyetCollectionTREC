<DOC>
<DOCNO> 401467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sontur23.html </URL>
<DATE> 2005/12/07/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Topbaş Çanakkale Boğazı'na köprü gerekebilir 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, "İstanbul’un üzerinden geçen yoğun baskıyı alabilmek için Çanakkale Boğazı’na boğaz köprüsü gerekebilir" dedi. 
     Topbaş, "İstanbul Metropolü’nün Planlanması ve Marmara Bölgesi’nin Gelişim Stratejileri" konulu seminerde, basın mensuplarının sorularını yanıtladı. 
     Kentin ulaşım sorununa ilişkin bir soru üzerine Topbaş, kentte sadece araç ve insan taşımacılığını değil, ağır vasıta araçlarının taşınmasında Ro-Ro taşımacılığını da öngördüklerini ve konuyla ilgili çalışmalar yaptıklarını bildirdi. 
     İstanbul’un bir liman kenti olarak görünmesine karşın, dünya limanlarıyla karşılaştırıldığında bunun yok denecek düzeyde az olduğunu ifade eden Topbaş, şunları söyledi 
     "İstanbul’da yeni limanları kentin merkezinde değil, dışa doğru, Marmara Bölgesi’nin farklı noktalarında, komşu illerle temas eden limanlar oluşturarak, ağır vasıta taşımacılığını deniz yoluyla yapmak düşüncesindeyiz. Bunun dışında İstanbul’un üzerinden geçen yoğun baskıyı alabilmek için, belki güneyde Çanakkale Boğazı’na boğaz köprüsü gerekebilir. Onu düşünmek gerekiyor. Oradaki trafiği rahatlatmak için, Marmara’nın güneyinde önemli bir ulaşım aksının ortaya çıkartılması, İstanbul üzerinden Tekirdağ, Edirne tarafına giden taşımacılığı da ciddi anlamda üstünden almış olur." 
     
     İSTANBUL’A GÖÇÜN ÖNLENMESİ 
     "Kente göçün nasıl önleneceği" sorusu üzerine ise İstanbul’un çekim merkezi olma konumu devam ettiği sürece göçün de süreceğini vurgulayan Topbaş, şunları kaydetti 
     "İstanbul, bir kara delik, vakum yapan bir nokta gibi ne varsa çekiyor. Yeni farklı noktalar, çekim alanları oluşturmak lazım. 
     Ağırlıklı istihdam mantığını güneyde Bilecik, Balıkesir, batıda Çorlu veya Tekirdağ, doğuda Düzce gibi İstanbul’u kontrol altında tutacak yerler oluşturulmalı. Artık İstanbul’un sanayi kenti olmaktan öte, farklı yönetim, kongre ve turizm merkezi haline gelmesi gerekir. Hatta İstanbul’da ağırlıklı master ve doktora yapılan üniversiteler olmalı, diğer üniversiteler bölge illerine dağıtılmalı. Bunlar İstanbul’a göçü önleyecektir. İstanbul’un ağırlığını üzerinden alacaktır." Yapılan hesaplamalara göre, kent nüfusunun 20 milyona doğru gittiğini, şu anda ciddi problemlerin çözümlenmesinin, sadece kısa vadeli noktasal çözümlerin kenti kurtarmayacağını ifade eden Topbaş, İMP’nin bu çerçevede bölge merkezli olarak görev yapmasını arzu ettiğini sözlerine ekledi. 
     
</TEXT>
</DOC>
