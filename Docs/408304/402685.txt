<DOC>
<DOCNO> 402685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sondun28.html </URL>
<DATE> 2005/12/12/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Londra'daki yangının dumanları Fransa'ya ulaştı 
</HEADLINE>
<TEXT>

     İngiltere'nin Hemel Hempstead bölgesindeki Buncefield petrol deposunda meydana gelen patlamaların ardından devam eden yangının neden olduğu dumanın Fransa'nın Britanya ve Normandiya bölgelerine ulaştığı bildirildi. 
     Fransız meteoroloji kurumu France Meteo'nun Genel Müdür Yardımcısı Alain Ratier, Fransa'ya ulaşan dumanın 48 saat içinde İspanya'nın kuzeyine ilerlemesinin beklendiğini, gaz ve hidrokarbür içeren dumanın yoluna aşamalı olarak azalarak devam edeceğini söyledi. 
     Ratier, yangına bağlı emisyonun bir kısmının yeryüzüne yakın kaldığını ve doğuya doğru yayıldığını, bir başka kısmının ise sıcaklığın etkisiyle bin metre irtifada kaldığını belirtti. 
     Bu arada İngiliz itfaiyeciler, depodaki 20 tanktan 10'undaki yangının söndürüldüğünü açıkladı. İtfaiye sözcüsü, 3 saatte alınan bu sonucun su ve köpük karışımıyla müdahale edilmesinin etkinliğini ortaya koyduğunu belirtti. 
     Depolarda dünkü patlamaların ardından başlayan yangını söndürme çalışmaları kapsamındaki geniş çaplı müdahale ancak bu sabah saatlerinde 150 kadar itfaiyecinin katılımıyla başlatılabilmişti. 
     Olayın ardından bölgedeki 2 bin kişi güvenli yerlere taşınmıştı. 
     
</TEXT>
</DOC>
