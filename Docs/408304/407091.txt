<DOC>
<DOCNO> 407091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sontur07.html </URL>
<DATE> 2005/12/27/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Eşi, oğlu ve kayınvalidesini bir saat rehin tuttu 
</HEADLINE>
<TEXT>

     SİVAS, DHA 

SİVAS'ın Suşehri İlçesi'nde, girdiği bunalım sonucu evinde eşini, 5 yaşındaki oğlunu ve kayınvalidesini tabancayla rehin alan 37 yaşındaki S.P., İlçe Emniyet Müdürü Hasan Hüseyin Şahin'in bir saat süren çabası sonucu ikna edilerek teslim oldu. 3 yıl önce de diğer oğlunu bıçakla rehin aldığı öğrenilen S.P., polis gözetiminde hastaneye kaldırıldı. 
     İlçe merkezindeki Yalnızbağlar Mahallesi Karabayır Sokak'taki tek katlı evde oturan S.P., geçirdiği bunalım sonucu eşi F.P. 29 ve 5 yaşındaki oğlu O.P. ile kayınvalidesi A.D.'yi 55 tabancayla rehin aldı. Komşularının ihbarı üzerine olay yerine gelen polis, evin çevresinde önlem alırken, sağlık ekipleri de bölgeye sevkedildi. Kapısını kilitlediği evin penceresinden elindeki silahı göstererek, kendisini ve ailesini öldüreceğini söyleyen S.P, telefonda görüştüğü yakınlarına ise ailevi nedenlerden dolayı bu duruma düştüğünü, haklarını helal etmelerini istedi. 
     Polisin rehineleri serbest bırakması konusundaki uyarılarını dikkate almayan S.P., bir süre sonra olay yerine gelen İlçe Emniyet Müdürü Hasan Hüseyin Şahin'in eve girmesine izin verdi. Tek başına eve giren Şahin, yaklaşık 1 saat süren görüşme sonucu S.P.'yi teslim olması konusunda ikna etti. 
     Polis tarafından Emniyet Müdürlüğü’ne götürülen S.P, daha sonra tedavi edilmek üzere polis gözetiminde Suşehri Devlet Hastanesi’ne kaldırıldı. 
     
     3 YIL ÖNCE DE OĞLUNU REHİN ALMIŞTI 
     Oturduğu evi Suşehri Sosyal Yardımlaşma ve Dayanışma Vakfı tarafından yaptırılan ve işsiz olduğu öğrenilen S.P.'nin, 3 yıl önce de Hükümet Konağı önünde 12 yaşındaki diğer oğlu C.P.'yi bıçakla rehin aldığı, daha sonra polis ekiplerince ikna edildiği kaydedildi. 
     
</TEXT>
</DOC>
