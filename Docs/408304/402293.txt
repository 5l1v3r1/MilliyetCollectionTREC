<DOC>
<DOCNO> 402293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/son/sondun08.html </URL>
<DATE> 2005/12/10/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Mofaz Gazze'yi ekonomik kuşatmaya alma planı yok... 
</HEADLINE>
<TEXT>

     İsrail Savunma Bakanı Şaul Mofaz, Gazze Şeridi'ni ''ekonomik kuşatmaya'' alma planları olmadığını söyledi. 
     Mofaz, İsrail radyosuna yaptığı açıklamada, Filistin'in, pazar gününe kadar Refah sınır kapısı konusundaki sözlerini yerine getirmemesi halinde, Gazze'ye geçiş noktalarını kapatma tehdidinde bulunduğu yönündeki haberi yalanladı. 
     İsrail'in Kanal 10 televizyonun dün yayınladığı haberde, Mofaz'ın, bugüne dek anlaşmanın hiçbir maddesini yerine getirmediğini belirttiği Filistin'in, pazar gününe kadar Refah sınır kapısı konusundaki sözlerini tutamaması halinde, Gazze'ye geçiş noktalarını kapatma tehdidinde bulunduğu bildirilmişti. 
     Refah sınır kapısı, Filistin ile İsrail arasında varılan anlaşma uyarınca, 25 kasımda Filistin Devlet Başkanı Mahmud Abbas'ın ''özgürlüğe geçiş'' yazılı pankartın altındaki kırmızı kurdeleyi kestiği törenle açılmıştı. Geçişler 26 kasımda başlamıştı. 
     
</TEXT>
</DOC>
