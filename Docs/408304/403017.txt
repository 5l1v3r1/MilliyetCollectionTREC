<DOC>
<DOCNO> 403017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sondun35.html </URL>
<DATE> 2005/12/13/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Avusturya, AB dönem başkanlığında Irak'ta temsilcilik açacak 
</HEADLINE>
<TEXT>

     Avusturya Dışişleri Bakanı Ursula Plassnik, ülkesinin gelecek yılın ilk yarısında üstleneceği AB dönem başkanlığı sırasında, Irak'ta AB adına diplomatik temsilcilik açacağını bildirdi. 
     Plassnik, Bakanlar Kurulu toplantısında yaptığı açıklamada, ''İstikrarlı, güvenli ve birleşik bir Irak'a AB'nin de ilgi duyduğunu ve olanakları ölçüsünde Irak'ın siyasi ve ekonomik olarak yeniden yapılanmasına katkıda bulunmak istediğini'' belirtti. 
     Avusturya'nın gelecek yılın ilk altı ayında üstleneceği AB dönem başkanlığındaki yükümlülüklerini gereği gibi yerine getirebilmesi için ''Irak'ta diplomatik temsilcilik açılmasının gerekli olduğuna'' işaret eden Plassnik, ''AB dönem başkanı olarak görev ve yükümlülüklerimizi yerinde hayata geçirebilmek üzere Irak diplomatik temsilciliğine gazeteci-yazar Gudrun Harrer'i tayin ettiğini'' kaydetti. 
     Irak'ta açılması planlanan AB temsilciliğine atanan gazeteci-yazar Harrer, halen Der Standard adlı günlük gazetenin dış haberler müdürü olarak görev yapıyor. Aynı zamanda Viyana'daki Hammer-Purgstall Şarkiyat Enstitüsü'Nde çalışan Harrer, ülkesinde ''şarkiyat uzmanı'' olarak tanınıyor. 
     
</TEXT>
</DOC>
