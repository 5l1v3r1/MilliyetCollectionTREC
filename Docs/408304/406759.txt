<DOC>
<DOCNO> 406759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sontur08.html </URL>
<DATE> 2005/12/26/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Bağcılar'da polis ekibine ateş açıldı, bir polis yaralandı 
</HEADLINE>
<TEXT>

     Bağcılar'da polis ekip otomobiline ateş açılması sonucu çıkan silahlı çatışmada, 1 polis hafif şekilde yaralandı. 
     Yüzyıl Mahallesi Barbaros Caddesi'nde devriye gezen Bağcılar İlçe Emniyet Müdürlüğü Ekipler Amirliği'ne bağlı ekip otomobiline, saat 04.00 sıralarında Kışla Caddesi girişinde 3 kişi tarafından ateş açıldı. Ekip otomobilindeki polis memurlarının da karşılık vermesi üzerine silahlı çatışma çıktı. 
     Bu sırada, polis memurlarından Yalçın Tunç, sağ bacağına isabet eden kurşunla yaralandı. Saldırganlarsa yaya olarak kaçtı. 
     Meslektaşları tarafından bir taksiyle Özel Ensar Hastanesi'ne kaldırılan polis memuru Yalçın Tunç, burada ilk müdahalesi yapıldıktan sonra İstanbul Üniversitesi Tıp Fakültesi Hastanesi'ne sevk edildi. 
     Saldırıda, çok sayıda kurşunun isabet ettiği ekip otomobilinin camları kırıldı. 
     Olayın ardından bölgeye gönderilen takviye ekiplerle çevrede operasyon başlatan polis, 27. Sokak'ta durumu şüpheli görülen bir otomobildeki kişiye ''dur'' ihtarında bulundu. Bu kişinin kaçmaya çalışması üzerine kovalamaca oldu. Havaya ateş açan polis, ara sokakta bir kamyonetle duvar arasında sıkıştırdığı kişiyi yere yatırarak kelepçeledi. Üzerinden silah çıkmayan bu kişi, gözaltına alınarak sorgulanmak üzere Bağcılar İlçe Emniyet Müdürlüğü'ne götürüldü. 
     Çevrede operasyonlarını sürdüren polis, durumları şüpheli görülen çok sayıda kişiyi gözaltına aldı. 
     
     CERRAH OLAY YERİNDE 
     İstanbul Emniyet Müdürü Celalettin Cerrah da, olay yerine gelerek, saldırıya uğrayan ekip otomobili ve çevrede incelemelerde bulundu. 
     Cerrah, basın mensuplarına yaptığı açıklamada, devriye görevi yapan ekip otomobiline caddedeki 3 kişinin ateş açtığını, karşılık verilmesi üzerine çatışma çıktığını söyledi. 
     Çatışmada, 1 polisin hafif şekilde yaralandığını ve durumunun iyi olduğunu belirten Cerrah, gözaltına alınan şüphelilerin olayla ilgilerinin olup olmadığının sorgu ve diğer incelemelerin ardından belli olacağını kaydetti. 
     
</TEXT>
</DOC>
