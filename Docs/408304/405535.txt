<DOC>
<DOCNO> 405535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/guncel/gun05.html </URL>
<DATE> 2005/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Deneme insanın 'ev hali'dir 
</HEADLINE>
<TEXT>


Doğan Hızlan Deneme de edebi mantık içinde bir disiplindir fakat o edebi türe yenilikler, değişiklikler getirme hakkını yazara veren bir türdür. Deneme kadar hiçbir tür, okura özgürlük tanımaz 

Sema Aslan 

"Edebiyatımızın cumhurbaşkanı" Doğan Hızlan'ın çeşitli tarihlerde yazdığı denemelerinden bir seçki niteliğinde olan "Eleği Duvardan İndirelim" isimli kitabı, Dünya Kitap'tan çıktı. Hızlan, hiçbir edebi türün 'deneme' kadar okura özgürlük tanımayacağını söylüyor. Hızlan'la kitabı üzerine konuştuk 

Bir "metinler toplamı" bu kitap. Nasıl bir ihtiyaçla denemelerinizi bir araya getirdiniz 
Dünya Kitap, seçme denemeler dizisi yapıyor Feridun Andaç bana öneride bulununca, yazdığım denemelerden seçmeler yaptım. Seçmelerde, uzun bir süre içinde yazdıklarınızdan en beğendiklerinizi seçersiniz. Ama bunu yaparken bazı ölçütlere uymalı kimi yazılar çok günlüktür ve zamanın gücüne dayanmayabilir. Eğer bir güncel itkiyle yazılmış ama derinlemesine ele alınmışsa ortaya çıkan deneme, bugüne de kalır. 

Deneme tahrik etmeli 
Denemeler 1985 - 2002 aralığını kapsadığı halde, her biri çok günceldi. 
Deneme, aslında en çok bilgi veren türlerdendir. Kendi içinde de tuzaklarla doludur çünkü deneme yazarken karşıt görüşlere de yer veririm. O çarpışmadan çıkacak sonuca okur da müdahil olur. Deneme kadar hiçbir tür, okura özgürlük tanımaz. 

Siz hem eleştiri hem de deneme yazıyorsunuz. Bu iki tür arasında ne tür gel - gitler yaşıyorsunuz 
Bu gel - gitler beni daima ilgilendirmiştir. Eleştiride elbette bir yargıya varıyorsunuz, denemede böyle olmayabilir. Düşüncelerinizi yazarsınız ama başkasının o konudaki düşüncelerini tahrik etmelisiniz bence. 

Denemede sınırlarınız var mı 
Her yazının bir sınırı vardır ama edebi mantık açısından. Deneme, insanın "ev hali"dir. Dışarı çıkarken asgari ölçülerde bir kıyafet giymelisiniz oysa. 
Deneme de edebi mantık içinde bir disiplindir fakat o edebi türe yenilikler, değişiklikler getirme hakkını yazara veren bir türdür. Eleştiri, roman, şiirde vs. yaratıcılık vardır ama yine de bu türler belli kalıplar içindedir. 

Tahrik etmek dediniz peki ya uzlaşmak 
Tabii. Yazı, çok garip bir eylem. Tepkileri e-posta aracılığıyla çok kolaylıkla alabiliyorsunuz fakat sessiz okur da var. Denemeyi en çok sevenlerin de sessiz okurlar olduğunu düşünüyorum. Kalıptan hoşlanmayan okurlar, deneme severler. Ama denemenin okuru da azdır. Çünkü okur artık, "Bir şey söyleyecekseniz şöyle şöyle söyleyin ve sonunda da ucunu bağlayın" diyor. Eleştiride de buna karşıyım. Önemli olan o kitabı okuyan, o akımı bilen ya da o temayla ilgili araştırma yapan eleştirmenin karşısındakine de analitik bazı öğeler, gerekçeler sunmasıdır. O gerekçeler okura eleştiride öyle bir özgürlük verir ki, sizin için eseri beğenme nedeni olan gerekçeler birçok okur için de beğenmeme gerekçesidir. 

"Edebiyatımızın cumhurbaşkanı" olarak "ev hali"niz için neler söyleyeceksiniz 
Erdal Öz söyledi herkes de kabul etti "edebiyatımızın cumhurbaşkanı" sözünü... Tabii ki her insanın kalıplardan kurtulma isteği vardır ama bu da birikimi ve beğenileri oranında bir özgürlüktür. Herkesin "ev hali"nden anladığı da farklıdır. Şimdi moda ya, cuma - cumartesi günleri daha rahat giyiniliyor... Denemenin şu özelliği önemli Okuyan, ondan ille de bir yargı beklemesin. Ama varacağı yargılar için oradan bazı malzemeler edinsin. Eleştiri, sofraya getirilmiş bir yemektir deneme ise o yemeğin içindeki malzemenin sergilenmesidir. Keyfine göre isteyen herkes o malzemeden bir füzyon yemeği bile çıkarabilir. Ama bu daha zordur. Ve bence eleştiri yazanların da kendilerini ferah bir alanda bulma duyguları vardır o da denemedir. 

"Eleği Duvardan İndirelim" ve şöyle soralım Sizce deneme, Türk edebiyatında hangi noktada 
Layık olduğu yeri bulmuş bir tür değil biz de türlerin egemenliğine kapılmış bir toplumuz. Sorarlar, "Roman mı bu, ne ". Değil. Bir de deneme türü çok satan kitaplar listelerinde yer almaz çünkü uğraş ister. Ne yazık ki günümüz okuru çok fazla uğraşmak istemiyor. Biz hep yazar profillerini yazıyoruz ama okur profilleriyle ilgili pek fazla çalışma yapmadık. Bence Türkiye'de artık okur profilleriyle ilgili bir çalışma yapılmalı ki ben de şu anda böyle bir çalışma yapıyorum. Okur neyi, niçin okuyor 



</TEXT>
</DOC>
