<DOC>
<DOCNO> 400453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/soneko03.html </URL>
<DATE> 2005/12/04/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Hazine'nin borç haftası... 
</HEADLINE>
<TEXT>

     Hazine, 7 milyar YTL’lik yüklü bir iç borç ödemesi yapacağı bu hafta biri yarın diğer ikisi de salı günü olmak üzere üç ayrı ihale düzenleyerek borçlanacak. 
     Hazine Müsteşarlığı, bu yılın son yüklü iç borç ödemesini bu hafta yapacak. Çarşamba günü 6 milyar 9 milyon YTL’si piyasaya, 444 milyon YTL’si ise kamu kurum ve kuruluşlarına olmak üzere toplam 6 milyar 983 milyon YTL’lik iç borç ödemesi yapılacak. 
     Hazine bu ödemenin finansmanı için düzenlediği iç borçlanma ihalelerinden ilkini yarın yapacak. İhalede 364 gün vadeli YTL cinsinden Hazine bonosu ihraç ederek borçlanmaya gidecek olan Hazine, salı günü ise iki uzun vadeli ihale birden yapacak. İlk ihalede 567 gün vadeli YTL cinsinden ıskontolu Devlet tahvili ihraç edilecek. İhalede daha önce TRT270607T14 tanımlı olarak ihraç edilen senedin yeniden ihracı yapılacak. İkinci ihalede ise altı ayda bir sabit kupon ödemeli 10 yıl vadeli tahvil ihraç edilecek. Söz konusu ihalede de TRT100210T12 tanımlı, Devlet tahvilinin yeniden ihracı gerçekleştirilecek. 

ANKA 
     
</TEXT>
</DOC>
