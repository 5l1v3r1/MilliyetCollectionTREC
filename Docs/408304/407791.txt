<DOC>
<DOCNO> 407791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/ekonomi/aeko.html </URL>
<DATE> 2005/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kredi yolunu kestiler Fon'dan para vermediler' 
</HEADLINE>
<TEXT>


Fiskobirlik'in banka kredisi almasına Başbakan'ın danışmanı Zapsu'nun engel olduğu iddia edilmişti. Fiskobirlik Başkanı Salih Erdem, "Destekeleme Fonu'ndan da bize para vermediler. Oysaki bütün birlikler aldı" dedi 

EKONOMİ SERVİSİ 

Fiskobirlik'e kredi verilmesine, Başbakan Erdoğan'ın danışmanı Cüneyd Zapsu'nun engel olduğuna ilişkin iddiaların tartışması sürüyor. Fiskobirlik Yönetim Kurulu Başkanı Salih Erdem, "Bize birliklerin kaynak kullandığı Destekle Fiyat İstikrar Fonu'ndan da DFİF kredi vermediler. Önce isteyip istemediğimizi sordular, şartlarını bildirdiler, sonra diğer bütün birliklere verdikleri halde, bize vermediler. Krediye başvurduk. Tam çıkacakken engellendi. Bakan Coşkun'a gittik. O kendisi arayarak bu engellemeyi teyid etti" dedi. Salih Erdem'in Milliyet'in sorularına yanıtları şöyle 

Size kredinin engellendiği konusunda TZOB Başkanı Şemsi Bayraktar basın toplantısı önermiş. Kabul etmemişsiniz... 
Şemsi Bey'le yarın bugün beraber olacağız. Basın toplantısını kabul etmedim. Havayı germemek için. Kredi meselesini takip eden sayın Bakanımızdı Ali Coşkun . Burada bir sürü oyunlar oynanıyor. Bizim paramız bitti. DFİF'den 100 trilyon lira verselerdi veya bankadan alsak bir şey olmayacaktı. Fiskobirlik'i köşeye sıkıştırıp, 'Bu sene fındık fazlası olacak. Aldığınız fındık satılamayacak' havasındaydılar. 

'Çok tepki gösterdi' 
Bakan Coşkun, görüşmede Cüneyd Bey aramış diyor. Buna bir tepkisi olmadı mı 
Ali Bey'e ayıp olmasın. Ben bir açıklama yapmıyayım. Çok tepki gösterdi. Bunu başkalarına da şikayet etti. Milletvekilleri de biliyor. Bazı şeyler yanlış anlaşılıyor. Ama Cüneyd Bey'in firması Balsu var. Çalışıyor, biliniyor. '2002'den beri çekildim' diyor. Ortağı var. Ali Haydar Bey. Ortaklığından şey olarak ayrılmış olabilir ama devam ediyor. 

'DFİF'ten de vermediler' 
Piyasayı etkileyen büyük alıcılar, ihracatçılar kimler 
Bu sene kaynak bulamamamız, kredi alamamamız sonucu böyle oldu. Diğer birliklere dağıtıldı krediler. Mayıs ayında bize DFİF'ten sordular, para konusunu, şartları budur diye. Bu, para vereceğiz demekti. Müracatımızı yapıyoruz, para gelmiyor. 
Üzücü olan o. DFİF'ten birlikler yararlanıyor. Faizi düşük. 650 trilyon kaynağı var. Dağıtıldı ama Trakyabirlik'e, Tarış'e, Marmarabirlik'e.. Bize verilmemesi üzücü. Alamayınca kredi aradık. 

'Etkisini kullanıyorlar' 
DFİF'ten para verilmemesinde Cüneyd Bey'in etkisi olduğunu düşünüyor musunuz 
Direkt demiyorum da buna mani olanlar ismini kullanıyorlar. İşte onun gücünü kullanıyorlar. 'O etti' deniyor. Sırf kendilerine güç katmak için bunu yapıyorlar. Benim dostluğum iyidir. 

Bakanın yanında Zapsu adı geçiyor 
Onu milletvekillerine söyledi Ali Bey. Yani mani olduğunu. Bakanın istihbaratına göre Cüneyd Bey söyledi. Yani eğer Fiskobirlik'e kredi verilirse fiyatlar yükselecek, fındık alan pek çok üretici fındığını bu fiyata sattı, fiyat yükselirse iflas ederler. Bankanız da çok zor duruma düşer. Ne yönden zor duruma düşer bilmiyorum. Söylenen o. 

'İnanmadım, bakan aradı' Kredinin engellendiği söylendi mi 
Bana bunu söylediler İş Bankası çevresinden, ben inanmadım da bakan bu sefer aradı. Aynı şeyi teyid etmiş oldular. Ama ben şimdi bakan için bir şey demiyorum. Yılbaşlarından ötürü bankalara temiz bilanço veremediğimiz için sade İş Bankası konuyu biliyordu. Biz zaten emtia karşılığı kredi istemiştik. Fındık rehin edecektik. Kimsenin el koyma şansı yok. Onun için de İş Bankası biz veririz dedi. Ve tam kredi yönetim kuruluna gelme aşamasındaydı, Yönetim kurulu üyeleri ile tek tek konuştum ben. Gelecek yerde, yönetime getirilmesi reddedildi. 

Bu arada bir şey mi oldu 
O zaman işte Ali Bey söyledi... İş Bankası konsorsiyum şeklinde olsun, zor duruma düşmesin denildi. Öyle bir tehlike varsa diye. Biz Ziraat ve Halk Bankası ile konuştuk. Ve onlar da borçların silinmesi için bilançomuzun düzelmesini beklediler. Bu zamana kadar da gelindi maalesef. 



</TEXT>
</DOC>
