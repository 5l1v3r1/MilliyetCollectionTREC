<DOC>
<DOCNO> 405952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sondun34.html </URL>
<DATE> 2005/12/23/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Türkiye İsrail'i uyardı İran'a saldırma 
</HEADLINE>
<TEXT>

     Jerusalem Post, Türkiye'ye gelen İsrail Genelkurmay Başkanı'na İsrail’in İran’a saldırması halinde bunun bölgede geniş çaplı bir karışıklık yaratabileceği uyarısı yapıldığını yazdı. 
     İsrail Genelkurmay Başkanı Dan Halutz’a Türkiye temasları sırasında İran’ın bölge için bir belirsizlik yarattığı ve Türkiye için de tehlikeli olabileceği, ancak İsrail’in İran’a saldırması halinde bunun bölgede geniş çaplı bir karışıklık yaratabileceği kayfısı ifade edildi. 
     İsrail’de yayınlanan Jerusalem Post gazetesine göre, İsrail Genelkurmay Başkanı Dan Halutz’un, Genelkurmay Başkanı Orgeneral Hilmi Özkök’le görüşmesi sırasında kendisine İran’ın nükleer ve balistik füze çalışmaları konusunda bir brifing verildi. 
     Türk askeri yetkililerin Halutz’a, İran’ın bir belirsizlik yarattığı ve gerek bölge gerekse Türkiye için tehlikeli olabileceğini söyledikleri belirtildi. 
     
     'İRAN’I VURURSAN BÖLGE KARIŞABİLİR' 
     Gazeteye göre Türk yetkililer, uluslararası toplumun İran üzerindeki baskısını arttırmasını isterken İsrail’in İran’a müdahale etmesine kesinlikle karşı çıktılar. 
     Haberde, Türk yetkililerin Halutz’a, İsrail’in İran’ı vurması halinde bunun Ortadoğu’da şiddet içeren bir karışıklık yaratabileceği bu yüzden diplomatik çözümlerde ısrar edilmesi gerektiği uyarısında bulunduğu ifade edildi. 
     
     'TAHRAN’IN NÜKLEER ÇALIŞMALARI TEHDİT EDİCİ' 
     Öte yandan gazeteye konuşan ve ismi açıklanmayan bir üst düzey Türk askeri yetkili, "Bize göre tehdit edici olan Tahran’ın şüpheli nükleer çalışmaları bölgede tansiyonu yükseltebilir. Bu kaygımızı temaslarımız sırasında İsrailli konuklarımıza da aktardık" dedi. 
     
</TEXT>
</DOC>
