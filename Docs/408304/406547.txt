<DOC>
<DOCNO> 406547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/ekonomi/aeko.html </URL>
<DATE> 2005/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İslami 100'ün 25'i Türk 
</HEADLINE>
<TEXT>


İslam Konferansı Örgütü üyesi 57 ülkeyi kapsayan 'En büyük 100' şirket araştırmasında Türkiye 25 şirketle, sıralamada en çok şirketi bulunan ülke oldu. Listede 113 milyar dolar gelirle Saudi Arabian Oil birinci oldu 

NEW YORK AA 

Merkezi ABD'de bulunan iş stratejileri dergisi Dinar Standard tarafından ikincisi açıklanan 'İslam Konferansı Örgütü İKÖ üyeleri içindeki ilk 100 şirket' listesinde en fazla yeri yine Türk firmaları aldı. 
İnternet üzerinden yayınlanan derginin 57 İKÖ üyesi ülke arasında hazırladığı bu yılki listeye 25 Türk firması girdi. İslam dünyası içindeki en büyük şirketler listesine en fazla katılımı gerçekleştiren Türkiye'yi 18 firmayla Malezya, 15 firmayla Suudi Arabistan ve 11 firmayla Endonezya takip etti. 

Türkiye'yi Malezya izledi 
Geçen yılın son ayında açıklanan ilk 'DS100' listesinde Türkiye yine 25 şirketle birinci olmuştu. 2004 listesinde ikinci Malezya 22, üçüncü Suudi Arabistan ise 15 şirketle yer almıştı. 
Özel şirketlerin yanı sıra kamu kuruluşlarının da dahil edildiği listede Doğan Holding'in yanı sıra Sabancı Holding, Koç Holding ve Doğuş Holding gibi aile şirketleri de yer aldı. Dergi tarafından yayımlanan basın açıklamasında, söz konusu listeyle, İKÖ üyeleri bünyesindeki kurumsal ortama mercek tutulmasının amaçlandığı bildirildi. 

K rlar yüzde 28.7 arttı 
Dünyanın en büyük petrol firması olan Suudi Aramco listede birinci sırada yer alırken, şirketin bir önceki yıla oranla karını yüzde 36 oranında artırdığı görüldü. Listeki 100 şirketin, geçen yıla oranla toplamda ortalama yüzde 28.7'lik kar artışı sağladığı ifade edilirken, bunun da, 'İslam dünyasında ekonomilerin güçlendiği anlamına geldiği' belirtildi. 
Listedeki şirketlerin toplam karının ise 678 milyar dolar olduğu açıklandı. Listenin ilk 10'u içindeki sekiz sırayı kamuya ait petrol ve gaz şirketlerinin almış olması dikkat çekti. 





</TEXT>
</DOC>
