<DOC>
<DOCNO> 400535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/sonyas01.html </URL>
<DATE> 2005/12/04/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
14 yaşındaki Türk balerin, İsviçre adına yarışacak... 
</HEADLINE>
<TEXT>

     Burcu Bilgin AA 

Bale dünyasının genç yeteneklerinin yarışacağı Berlin'deki organizasyonda 14 yaşındaki bir Türk kızı da ter dökecek. Geçen yıl New York'ta düzenlenen Youth Grand Prix'de kazandığı başarı üzerine Zürih'teki önde gelen bir bale okuluna kabul edilen Gözde Özgür, bu yarışmada İsviçre'yi temsil edecek. 
     Balede büyük yeteneği bulunan Gözde Özgür'ün aldığı her mesafe, genç balerinin azimli koşusunun eseri. Bale yapmaya 4 yaşında başlayan Özgür, büyük yeteneği olmasına rağmen ilköğretimin 8 yılının ardından konservatuvara gitmeye karar verdi. İlköğretimin 5 yılından sonra konservatuvar eğitimine adım atmanın zorluğuna aldırmayan Özgür, dışarıdan sınava girerek konservatuvar eğitimine başladı. 
     Hedefini bu kadarla sınırlı tutmayan Gözde Özgür, ''kısa mesafe koşusu'' değil ''maraton'' olarak kabul ettiği sanat yaşamında daha yükseğe göz dikti. Okuldaki eğitiminin yanında ileride adımını atacağı profesyonel sanat hayatı için yüksek hedefler koyan 14'lük balerinin yolu, Point Sanat Merkezi'nin eğitmenleriyle kesişti. 
     Okul eğitimine ek olarak Point Sanat Merkezi'nde geceli gündüzlü bir çalışma maratonuna adım atan Özgür, tüm zamanını bu zorlu çalışmaya verdi. Büyük yeteneği sayesinde kısa zamanda tempoya ayak uyduran Özgür, dünyanın en önemli bale organizasyonlarından Youth America Grand Prix'ye başvurdu. 
     Buradan gelecek haberi heyecanla bekleyen sanatçı, sonunda bir gün beklediği haberi aldı yarışmanın ünlü bale sanatçılarından oluşan jürisi, gönderdiği video kasetini beğenerek onu yarı finale çağırıyordu. Sabahlara kadar yaptığı bale çalışmalarının semeresini alan Gözde, Nisan ayında Amerika'nın yolunu tuttu. 
     
     VE GENÇ BALERİN İSVİÇRE'DE... 
     Bale dünyasının kalbinin attığı New York'ta her yıl düzenlenen ve bale öğrencilerine yönelik tek yarışma programı olan ''Youth America Grand Prix''te yarışan Özgür, burada bale dünyasının önde gelen isimlerinin dikkatini çekti. 
     New York'taki dünyaca ünlü Lincoln Center'daki yarışmada elde ettiği başarı, genç balerine İsviçre'deki Zürih Müzik, Drama ve Dans Okulu'nun kapılarını sonuna kadar açtı. Okula kabul edilen genç balerin, bu öğretim yılında dünyanın dört yanından 40 öğrenciye eğitim verilen sınıfa alındı. Burada öğretmenlerinin takdirini toplayan Gözde Özgür, Berlin'de düzenlenecek uluslararası organizasyonda yarışmak üzere seçildi. 
     Genç yeteneklerin ter dökeceği yarışmada okulunu ve İsviçre'yi temsil edecek olan Gözde Özgür, yeni bir başarı için şans arayacak. 
     
     ''ARTIK İSVİÇRE İÇİN YARIŞACAK'' 
     Gözde Özgür'ün Point Sanat Merkezi'ndeki eğitmenleri, 14 yaşındaki balerinin başarılı sanat kariyerini artık İsviçre'de devam ettirdiğini belirtti. 
     Türkiye'yi New York'ta başarıyla temsil eden Özgür'ün, yeni okulunda ilerideki kariyeri için sıkı bir disiplinle hazırlandığını belirten eğitmenler, ''Gözde Özgür, Türkiye için büyük bir şanstı. Artık İsviçre için yarışacak. Ancak bu başarılı genç balerini Türkiye yetiştirdi'' dediler. Özgür'ün başarısının, genç yeteneklerin önünü açacağına inandıklarını dile getiren eğitmenler, uluslararası organizasyonlara katılmanın bu yeteneklerin kendilerini geliştirmeleri için önemli birer şans olduğunu vurguladılar. 
     Zürih Müzik, Drama ve Dans Okulu, 1986 yılından bu yana gençleri profesyonel dans yaşamına hazırlamak için hizmet veriyor. Altı sömestr olan program, ağırlıklı olarak klasik dans alanında öğrenci yetiştiriyor. 
     
</TEXT>
</DOC>
