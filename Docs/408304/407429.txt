<DOC>
<DOCNO> 407429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sontur37.html </URL>
<DATE> 2005/12/28/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Edirne Valisi İzlenen kasetlerden, rüşvet miktarı tahmin edilebilir 
</HEADLINE>
<TEXT>

     Edirne Valisi Nusret Miroğlu, Kapıkule Gümrük Kapısı’ndaki operasyonun 3 ay sürdüğünü belirterek, "İzlenen görüntülerden Kapıkule Gümrük Kapısı’ndan giriş çıkış yapanlardan memurların ne kadar rüşvet aldığına dair bir tahmin yapılabilir" dedi. 
     Miroğlu, AA muhabirine yaptığı açıklamada, operasyon sonrası yakalananların tüm sorgularının Cumhuriyet Savcılığı tarafından yapılarak mahkemeye sevk edildiğini ifade ederek, şunları kaydetti. 
     "Bunun arkasından bir değerlendirme yapılacak. O değerlendirme alınan ifadelere göre eğer yeniden sorgulanması gerekenler varsa onların sorgusu yapılacak. Ama şu aşamada onlarla ilgili elimizde bir şey yok. Çalışmalar sürdürülüyor. İzlenen görüntülerden Kapıkule Gümrük Kapısı’ndan giriş çıkış yapanlardan memurların ne kadar rüşvet aldığına dair bir tahmin yapılabilir." Miroğlu, rüşvet olarak alınan paraların tümünün ele geçirilip sayıldığında bir rakam verilebileceğini belirterek, "Şu an bir rakam vermemiz yanlış olur" dedi. 
     
     TÜRKİYE’YE SOKULMAK İSTENEN KAÇAK MADDELER 
     Miroğlu, Türkiye’ye gümrük kapısından girişi serbest olan maddelerin bilindiğini ve bunun dışındaki maddelerin, Türkiye’ye girmesinin mümkün olmadığını söyledi. 
     Yasal olmayan maddelerin Türkiye’ye girişine izin verilmediğini anlatan Miroğlu şöyle devam etti 
     "Yasal olmayan maddeler yakalandığında imha ediliyor. İthali mümkün olmayan bir malın Türkiye’ye girmesi mümkün değil. Bununla ilgili hem Hamzabeyli hem de Kapıkule Gümrük Kapısı’nda bu tür işlemler yapılıyor. Özellikle gıdalarla ilgili daha hassas davranılıyor. Çünkü bu ürünler kontrolü zor olan maddeler arasında yer alıyor." 
     
</TEXT>
</DOC>
