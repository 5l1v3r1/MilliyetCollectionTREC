<DOC>
<DOCNO> 405098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sonspo24.html </URL>
<DATE> 2005/12/20/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Atalay Başarısız federasyonları ölçüyoruz, değerlendireceğiz... 
</HEADLINE>
<TEXT>

     Gençlik ve Spor Genel Müdürü GSGM Mehmet Atalay, başarısız federasyonları değerlendireceklerini ve gereğini yapacaklarını söyledi. 
     Kalyon Oteli’nde yapılan "11 Altın Adam Yarışması"nda jüri üyelerinin sorularını yanıtlayan Atalay, başarısız olan federasyonları ölçtüklerini belirterek, "Sportif Değerlendirme Kurulu değerlendirecek, bazılarına ’Şu eksiklerini düzelt’, bazılarına ’Sen başarısızsın, sana güle güle’ diyecek. Bunlar rapor halinde bize ve bakan beye sunulacak. Biz de uygulamaya koyacağız. Kimsenin yan gelip yatmaya, makamları kullanmaya hakkı yok" diye konuştu. 
     Mehmet Atalay, Atina Olimpiyat Oyunları’ndan sonra federasyon başkan aday adaylarına "Seçimlerden sonra kimin nasıl çalışacağına biz karar veririz" dediklerini ifade ederek, "Sportif Değerlendirme Kurulu diye bir kurul oluşturduk. Bu kurul performansları değerlendirecek. Amaç madalyanın sayılarını arttırmak, yıllarca başarılı olamadığımız branşlarda da madalyaya gidecek yolu açacak çalışmalar yapmak" dedi. 
     Halterde doping olaylarının herkesi üzdüğünü anlatan Atalay, "Dünyada şu anda tüm branşlarda dopingle mücadele başladı. Her yerde sizi kontrol ediyorlar. Her haliyle ilaçtan uzak duracaksınız. Dünya şunu diyor ’Artık dopign yapmayın’. Bizde bununla ilgili ciddi mücadele başlatıyoruz" şeklinde konuştu. 
     
     "GSGM LAĞVEDİLİYOR" 
     Mehmet Atalay, üzerinde çalıştıkları yeni spor yasasıyla GSGM’nin lağvedileceğini, yerine Türk Spor Kurumu adı altında yeni bir teşkilat geleceğini kaydetti. 
     "Yerel yönetimler yasası çıkmayınca biz yasamızı bekletmek zorunda kaldık" diyen Atalay, şunları söyledi 
     "Bu yasanın çıkma ihtimali zayıf olunca biz de ’Spor yasasının geçiktirmeyelim, hazırlayalım’ dedik. GSGM lağvediliyor, yerine Türk Spor Kurumu veya Spor Kurumu Başkanlığı adı altında, düzenleyici ve denetleyici bir teşkilat geliyor. Bu teşkilatta atamayla gelen insanlar değil, sivil toplum örgütlerinden gelen, direkt atanan veya kurumların başkanı olan insanlar olacak. 4’ü hükümet tarafından atanacak, 9’u dışardan toplam 13 kişilik bir kurul düşünüyoruz. Bu yapılanmayla bütün federasyonlar özerkleşiyor. Türkiye’de spor artık sivil toplum örgütleri tarafından yönetilecek, memur zihniyetiyle değil. Bu işler atamayla olmaz. Bu dönemde spora siyaseti karıştırmadık, atamalarda inanmadığımız kimseyi atamadık. Ama zaman zaman istismar edilebilir." 
     
</TEXT>
</DOC>
