<DOC>
<DOCNO> 403665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/soneko14.html </URL>
<DATE> 2005/12/15/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Yunanistan ve İtalya'nın, Türkiye'ye damga oyunu 
</HEADLINE>
<TEXT>

     Süleyman Tıraş AA 

Türk ürünlerinin, kalitesi ve aroması dolayısıyla tercih edildiğinin bilincinde olan İtalya ve Yunanistan'ın, satın aldığı narenciyeye kendi damgalarını vurarak Rusya'ya ihraç ettikleri bildirildi. 
     Akdeniz İhracatçı Birlikleri AKİB Genel Sekreteri Selami Gedik, AA muhabirine yaptığı açıklamada, Türk narenciyesinde son zamanlarda büyük bir sıkıntı yaşandığını, bunun da pazar konumundaki ülkelerde kış aylarının ulaşım sıkıntısı yaratması ve özellikle de Türkiye'nin ''ön bahçesi'' konumundaki Rusya'da kar yağışının yoğunlaşmasından kaynaklandığını belirtti. 
     İspanya'nın Brüksel'den almış olduğu ''tarım teşvikleri'' ile Türk limonunu vurduğunu belirten Gedik, şunları kaydetti 
     ''İtalya ve Yunanistan da Türkiye'den ağırlıklı olarak ham limonu alıp, tesislerinde işleyip tüketime hazır hale getiriyorlar. Daha sonra da kendi damgalarını vurarak AB ülkelerinde satıyor, Rusya'ya ihraç ediyorlar. Bu olay, Türk ihracatçısına çok büyük darbe. Yunanistan ve İtalya, adeta bir çeşit hülle yaparak bizim ürünlerimiz üzerinden, AB teşviklerinden de nimetlenerek bir koyup iki alıyorlar.'' Türkiye'nin geçen yıl 877 bin ton civarında ihracat gerçekleştirdiğini hatırlatan Gedik, 3 aylık bazda düşüş gözlendiğine dikkati çekerek, şöyle devam etti 
     ''İhraç açısından değerlendirebileceğimiz 6 ayımız daha var. Bu yıl öngörülen ihracat 919 bin ton. Eylül, Ekim, Kasım aylarında 240 bin ton ürün ihracatı gerçekleştirildi. Hedefi gerçekleştirebilmenin umudunu taşıyoruz.'' Gedik, ayrıca, Yunanistan'ın 3 aylık dönemde 9 bin ton, İtalya'nın da 3 bin 500 ton limon satın aldığını belirterek, özellikle İtalya'nın alımında önemli artış gözlendiğini, bu durumun da tespitlerini doğruladığını kaydetti. 
     
     MISIR TEHDİDİ VE ÖNERİLER 
     Gedik ayrıca, Mısır'ın da özellikle portakal üretimine yönelmesinin Türkiye açısından büyük bir tehdit oluşturduğuna dikkati çekerek, ''Bu ülke de ciddi şekilde, gizli ve açık teşvikler sağlanarak, uygun fiyatlarla pazara ürün sunulmaya çalışılıyor. Bu olay da Türkiye'nin Rusya'daki portakal piyasasını etkiliyor'' dedi. 
     Türkiye'de narenciye sektöründe sanayileşmenin yetersizliğinin üretici aleyhine önemli sonuçlar yarattığını ifade eden Gedik, ''Narenciye üreticilerine teşviklerin yükseltilmesi, üretim planı yapılması ve tarım işletmelerinin Europgap uygulamalarına uyumlu hale getirilmesi şart. Sağlıklı bir pazarlama için en kısa sürede devlet destekli envanter çalışmasına gidilmelidir'' diye konuştu. 
     
     ZİRAAT ODASI BAŞKANI ONGUN 
     Mersin Ziraat Odası Başkanı Salim Ongun ise narenciye üreticisinin en kötü dönemlerinden birini yaşadığını belirterek, ''İç piyasada umduğunu bulamayan üretici, büyük sıkıntı içerisinde. Mal dalında kaldı'' dedi. 
     Narenciye üreticisinin 35 YKr'ye malettiği portakalı 20 YKr'ye satamadığını belirten Ongun, ''Mandalina ve limonda da aynı durum yaşanıyor. Narenciye üreticisi çok zor durumda, ne yapacağını şaşırmış bir halde çözüm için umutla bekliyor'' diye konuştu. 
     Ongun, narenciyede ton başına verilen teşvik priminin neredeyse üçte bir oranında azaltılarak 40 dolara kadar düşürüldüğünü ifade ederek, artık üreticinin teşvikten vazgeçtiğini, pazarlama sorununun çözümlenmesini beklediğini kaydetti. 
     Narenciyeden ümidini kesen üreticinin ağaçları sökmeye başladığını ve buraların emlakçılara verilerek inşaat alanına dönüştüğünün gözlendiğini ifade eden Ongun, ''Böyle giderse özellikle sahil şeridinde birkaç yıla kadar narenciye ağacı kalmayacak. Bunun yaratacağı tahribattan endişeliyiz'' dedi. 
     
</TEXT>
</DOC>
