<DOC>
<DOCNO> 400524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/sontur23.html </URL>
<DATE> 2005/12/04/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Galatasaray Lisesi 524 yaşında... 
</HEADLINE>
<TEXT>

     Galatasaray Lisesi'nin 524. Kuruluş Yıldönümü ve Atatürk'ün liseyi ziyaret edişinin 75. yıldönümü törenle kutlandı. Törende, 50. yılını dolduran 76 mezuna madalya ve beratları da verildi. 
     Galatasaray Lisesi Tevfik Fikret Salonu'nda düzenlenen törende konuşan Galatasaray Lisesi Müdürü Gün Kut, Osmanlı Devleti'nin kamu yönetimini üstlenecek kadrolarını yetiştirmek amacıyla Sultan 2. Beyazıt tarafından 1481 yılında Galata Tepesi'nde kurulan Galatasaray Enderun Okulu'nun, 524 yıldan beri eğitim-öğretimi sürdürdüğünü söyledi. 
     Atatürk'ün Galatasaray Lisesi'ni de ziyaret edişinin 75. yılı olduğunu belirten Kut, laik Cumhuriyet'in önderleri olan Galatasaraylılar'ın, Ankara'da Anıtkabir'i ziyaret ederek bu anlamlı günü kutladıklarını kaydetti. 
     Kut, ''Galatasaray mezunlarıyla, Galatasaraylılarla, kurumlarıyla, dostlarıyla parlak geleceği olan ender kurumlardan biri'' diye konuştu. 
     
     ''ATATÜRK GALATASARAYLI'' 
     Galatasaray Eğitim Vakfı Başkanı İnan Kıraç da 50 yıl önce mezun olan ve bugün madalya ve beratlarını alacak olan 76 mezuna bu yıl son kez ''ağabey'' diyeceğini belirterek, ''Gelecek yıl benim mezuniyet dönemim var. Ondan sonraki sene ise mezunlara 'kardeşlerim' diyeceğim'' diye konuştu. 
     Atatürk'ün Galatasaray Lisesi'ni ziyaret edişinin bu yıl 75. yılını kutladıklarını hatırlatan Kıraç, ilk kez 2 Aralık 1930'da Liseyi ziyaret eden Atatürk'ün, ikinci ziyaretini 1932'de, üçüncüsünü de 1933'de yaptığını anlattı. 
     Atatürk'e ''hangi takımı tutuyorsun '' diye sorulduğunda, ''Benim mevkiimde olan kişilerin bir tek takımı vardır. O da milli takımdır'' dediğini hatırlatan Kıraç, ''Atatürk'ün Galatasaray'a sempatisi muhakkak var. O kimisine göre Fenerbahçeli, kimisine göre Beşiktaşlı, ama biliyoruz ki Galatasaraylı'' dedi. Kıraç, Atatürk'ün neden Galatasaraylı olduğuna ilişkin olarak da şunları söyledi 
     ''Atatürk, Tevfik Fikret'e olağanüstü bağlıydı. O Galatasaraylılar'a hep güvendi. Galatasaraylılar da O'nu hiç yarı yolda bırakmadılar. Üçüncüsü de çok iyi derecede Fransızca biliyor ve yazıyordu.'' 
     
     ''GALATASARAY LİSELİ 3 BAŞBAKAN'' 
     Kıraç, Galatasaray Lisesi'nin Türk siyasetine 3 başbakan yetiştirdiğini, Dışişleri ve medyadaki mezun sayısının da çok uzun bir liste oluşturduğunu kaydetti. 
     Bugün 1762 kız, 1690 erkek olmak üzere toplam 3452 öğrencisi bulunduğunu, liseye son üç yılda alınan öğrenci kalitesinin de çok yüksek olduğunu anlatan Kıraç, lise giriş sınavına giren 740 bin öğrenci arasından ilk bine giren 100 öğrenciyi aldıklarını, isteklerinin yatılılığı artırmak olduğunu söyledi. 
     Galatasaray Üniversitesi'nde de 988 kız, 736 erkek olmak üzere 1724 lisans, 345 kız, 344 erkek olmak üzere 689 lisansüstü öğrenci bulunduğunu ve böylece üniversitedeki toplam öğrenci sayısının 2413 olduğunu kaydeden Kıraç, İlköğretim Okulu'nun da kendilerini her geçen gün daha da yüreklendirdiğini ifade etti. 
     Kıraç, vakfın 8-10 milyon dolar olan bütçesinin bu yıl 50 milyon dolara çıktığını da belirterek, bunun İzmir yolu üzerinde 10 milyon dolar değerinde bir arsa ile Bahçeşehir'de bugünkü değeri 35 milyon dolar olan bir arsanın bağışlanması olduğunu söyledi. 
     Ayrıca, Adalar'da 810 metrekarelik bir evin de vakfa bağışlandığını, bugün itibariyle bankalardaki toplam mevduat miktarının 4 trilyon 469 milyar 263 milyon lira olduğunu belirten Kıraç, kendilerine arsa bağışlayan Yavuz Hayri Kösten ile her yıl 30 bin dolar bağışta bulunan ve 10 yılda 300 bin dolar bağışa ulaşan Tuna Özbay'a bu akşam onur madalyası sunulacağını bildirdi. 
     
     İLKÖĞRETİM OKULU BAHÇEŞEHİR'E TAŞINACAK 
     Galatasaray Üniversitesi'nin Bahçeşehir'deki arsaya ilköğretim okulu yapmak için bu yıl bütçesinden 1 trilyon lira ayırdığını, 2 yıl sonra Türkiye'nin yatılı en güzel okulunun burada açılacağını belirten Kıraç, ayrıca bu arsaya öğretmenler için de lojman yapılacağını söyledi. Kıraç, Galatasaray Postanesi'nin de Galatasaray Müzesi olarak önümüzdeki yıl açılacağını ifade ederek, Galatasaray tarihinin bu postaneden halka gösterileceğini kaydetti. 
     Galatasaray Üniversitesi Rektörlüğü'nce yaptırılan Coşkun Kırca'nın büstünün de ölümünün birinci yıldönümünde açılacağını bildirdi. 
     Törende, Galatasaraylılar Derneği Başkanı Reha Bilge ve Mezunlar adına Orhan Gürsoy'un konuşmalarının ardından, mezunlara berat ve madalyaları Lise Müdürü Gün Kut tarafından verildi. 
     Törene, 50. yıl mezunları arasında yer alan YÖK Başkanı Prof. Dr. Erdoğan Teziç katılmazken, Galatasaray Spor Kulübü Başkanı Özhan Canaydın ile 50. yıl mezunları ve yakınları törene katıldılar. 
     
</TEXT>
</DOC>
