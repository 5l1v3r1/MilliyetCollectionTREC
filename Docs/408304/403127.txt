<DOC>
<DOCNO> 403127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sonspo22.html </URL>
<DATE> 2005/12/13/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Galatasaray'da idmanda futbolcular birbirleriyle tartıştı... 
</HEADLINE>
<TEXT>

     Galatasaray, Kayserispor ile cuma günü oynayacağı Turkcell Süper Ligi maçının hazırlıklarını yaptığı antrenmanla sürdürdü. 
     Teknik direktör Eric Gerets yönetiminde Florya Metin Oktay Tesisleri'nde gerçekleştirilen ve 1.5 saat süren antrenman bir hayli gergin geçti. 
     Koşu ve top kapma çalışmasının ardından oyuncularını kırmızı, beyaz ve siyah olmak üzere 3 gruba ayıran Gerets, turnuva maçları oynattı. 
     Fevzi, Orhan, Volkan, Cihan, Heinz, Zafer, antrenör Erdal Keser ve Tomas'dan oluşan kırmızı takım, Aykut, Iliç, Yalçın, Saidou, Uğur, Altan, Hasan Kabze ve Song'dan oluşan beyaz takımı 1-0 Heinz , Mondragon, Necati, Ümit, Sabri, Ergün, Ayhan, Suat ve Özgürcan'dan oluşan siyah takımı ise 2-1 Erdal Keser, Heinz, Necati mağlup ederek şampiyon oldu. 
     Turnuvanın diğer maçında Iliç'in 3, Song'un da penaltıdan attığı golle, beyaz takım siyah takımı 4-0 yendi. 
     Turnuva maçı sırasında 4-0'lık mağlubiyetten sonra Gerets, siyah takıma ceza koşusu yaptırdı. 
     
     FUTBOLCULAR TARTIŞTI 

     Bu sırada futbolcular arasında gerginlikler yaşandı. 
     Galip beyaz takımdaki Saidou, siyah takıma laf atınca, buna Suat Usta karşılık verdi. Ancak, bu sırada Saidou ile aynı takımda bulunan kaleci Aykut da, Kamerunlu oyuncunun yanına kadar gelerek sert bir çıkışta bulundu. 
     Antrenmanda Erdal Keser ile Mondragon arasında da gerginlik yaşanırken, Suat Usta aynı takımda olduğu Sabri ile de tartıştı. Sabri'nin sözlerine cevap vermesine sinirlenen Suat'ın ''Senin ağzını yırtarım'' dediği duyuldu. 
     Gergin geçen antrenmanın sonunda antrenör Erdal Keser, futbolcuları, ''Böyle yaparsanız idmanlara çıkmayalım'' diyerek sakin olmaları konusunda uyardı. 
     
     KAZANAMAYAN TAKIM SEVİNDİ 

     Antrenmanda yaşanan gerginliklerin ardından futbolcular antrenmanı neşeli bitirdi. 
     Turnuvayı kazanamayan beyaz takım, galipmiş gibi sevinç gösterileri yaparken, Necati'nin de siyah takımda bulunmasına rağmen beyaz yeleği giyip sevince katılması dikkat çekti. 
     Ancak, beyaz takımda yer alan futbolcular Necati'yi kendilerinden uzaklaştırdı. 
     Öte yandan, antrenmana ayak başparmağında sakatlığı bulunan Hakan ile sakatlığı süren Hasan Şaş katılmadı. 
     Galatasaray, Kayserispor maçının hazırlıklarını yarın basına kapalı olarak yapacağı antrenmanla sürdürecek. 

     
</TEXT>
</DOC>
