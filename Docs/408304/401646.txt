<DOC>
<DOCNO> 401646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sondun39.html </URL>
<DATE> 2005/12/08/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
İngiliz uçağı düşman ateşinden düşmüş 
</HEADLINE>
<TEXT>

     İngiltere Savunma Bakanı John Reid, Irak'ta ocak ayında 10 askerin ölümüne yol açan C-130 Herkül tipi askeri nakliye uçağının düşmesinin nedeninin ''düşman ateşi'' olduğunu açıkladı. 
     Reid, parlamentoda yaptığı konuşmada, bu konudaki araştırmanın tamamlandığını, düşman ateşi sonucu kontrolünü kaybeden uçağın düştüğünü bildirdi. 
     Uçağın düşüşünde 3 etmen bulunduğunu belirten Reid, uçağın, gündüz alçaktan uçması nedeniyle yerden açılan ateşe karşı korunmasız kaldığını, yakıt tankının infilak etmesini önleyecek bir sistemin bulunmadığını ve yerden ateş açılacağına ilişkin istihbaratın sağlam olmadığını kaydetti. 
     John Reid, çeşitli yerlerde konuşlanan İngiliz askerlerinin aldığı riske karşın, Irak'ta ve her yerdeki güvenliklerinin hükümetin önceliği olduğunu ifade etti. 
     Herkül uçağı, 30 Ocak'ta Bağdat'ın 30 kilometre kuzeybatısına düşmüş, uçağın direnişçiler tarafından bir füzeyle düşürüldüğü iddia edilmişti. Uçağın düşmesi sonucu, 9 İngiliz ve 1 Avustralya askeri ölmüş, bu, İngiliz ordusunun tek seferde Irak'ta verdiği en büyük kayıp olmuştu. 
     
</TEXT>
</DOC>
