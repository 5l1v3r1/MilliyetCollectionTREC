<DOC>
<DOCNO> 403208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sonyas23.html </URL>
<DATE> 2005/12/13/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
"Lifli gıdalar bağırsak kanseri riskini azaltmıyor" 
</HEADLINE>
<TEXT>

     Lifli gıdaları çok fazla yemenin, bağırsak kanseri riskini azaltmadığı bildirildi. 
     Harvard Üniversitesi Halk Sağlığı Bölümü Başkanı Stephanie Smith Warner, 725 bin kadın ve erkek üzerine daha önce yapılan 13 araştırmayı incelediklerinde, fazla lifli yiyecekler içeren diyetin bağırsak kanseri riskini azaltmada farklılık yaratmadığı sonucuna vardıklarını söyledi. 
     Warner, günde en az 30 gram lifli gıda alan kişilerle günde 10 ila 15 gram arasında lifli gıda alan kişilerin bağırsak kanserine yakalanma riskinin aynı olduğunu ifade etti. 
     Stephanie Smith Warner, her şeye rağmen lif bakımından zengin meyve ve sebze tüketiminin insan sağlığı için iyi olduğunu kaydetti. 
     Bilim adamları lifi zengin gıdaların rektum kanseri riskini biraz da olsa azalttığını, kalp rahatsızlıklarına ve şeker hastalığına iyi geldiğini bildiriyor. Kırmızı et ve alkol tüketiminin fazla olmasının bağırsak kanseri riskini artırdığı belirtiliyor. 
     Lif açısından zengin gıdalar arasında elma, portakal, brokoli, domates, greyfurt, kırmızı biber, marul, pırasa ve havuç gibi meyve ve sebzeler bulunuyor. 
     ABD'de bu yıl 145 bin kişinin bağırsak kanserine yakalanacağı, 56 bin kişinin de hastalıktan öleceği tahmini yapılıyor. 
     
</TEXT>
</DOC>
