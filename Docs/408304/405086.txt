<DOC>
<DOCNO> 405086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sonspo12.html </URL>
<DATE> 2005/12/20/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Trabzonspor ilk yarıda 21 gol kaydedebildi... 
</HEADLINE>
<TEXT>

     Türkcell Süper Futbol Ligi'nin ilk yarısını 23 puanla 8. sırada bitiren Trabzonspor, kötü sezonlarından birini yaşıyor. 
     Geçen sezon lider Fenerbahçe'nin 6 puan gerisinde ilk yarıyı 37 puan ile kapatan bordo-mavililer, bu sezonun ilk yarısını ise lider Fenerbahçe'nin 22 puan gerisinde 8. sırada bitirdi. 
     Karadeniz ekibi, bu sezon 17 maçta, 6 galibiyet ve 6 mağlubiyet, 5 beraberlik alırken geçen sezon ise 11 galibiyet, 4 beraberlik ve 2 mağlubiyet almıştı. 
     
     İÇ SAHADA, 14 PUAN 
     Trabzonspor, ilk yarı sonunda topladığı 23 puanın 14'ünü Hüseyin Avni Aker Stadı'nda elde etti. 
     Karadeniz ekibi, kendi sahasında 8 maçta, 4 galibiyet, 2 mağlubiyet ve 2 beraberlik aldı. 
     Bordo-mavili takım, Hüseyin Avni Aker Stadı'nda Kayserispor, Ankaragücü, Gaziantepspor ve Çaykur Rizespor'u yendi. Vestel Manisaspor ve Ankaraspor'a mağlup olan Karadeniz ekibi, Kayseri Erciyesspor ve Gençlerbirliği ile berabere kaldı. 
     
     DIŞ SAHA PUANI 
     Bordo-mavililer, deplasman maçlarında ise daha da zorluk çekerken çok puan kaybı yaşadı. 
     Karadeniz ekibi, 9 deplasman maçında, 2 galibiyet, 4 mağlubiyet ve 3 beraberlik alarak 9 puan toplayabildi. 
     Deplasmanda Beşiktaş ve Denizlispor'u yenen Trabzonspor, Sivasspor, Galatasaray, Samsunspor ve Diyarbakırspor'a mağlup oldu. Konyaspor, Malatyaspor ve Fenerbahçe ile berabere kaldı. 
     
     3 ÇALIŞTIRICI GÖREV YAPTI 
     Trabzonspor'da ligin ilk yarısında Şenol Güneş, Orhan Çıkrıkçı ve Vahid Halilhodziç olmak üzere 3 çalıştırıcı görev yaptı. 
     Teknik direktör Şenol Güneş'in görev yaptığı ilk 7 haftada bordo- mavililer, 3 galibiyet, 2 beraberlik ve 2 mağlubiyet ile 11 puan toplarken, sadece 8. haftadaki Galatasaray maçında takımın başında sahaya çıkan Orhan Çıkrıkçı yönetiminde 1 mağlubiyet aldı. 
     Teknik direktör Vahid Halilhodziç'in görev yaptığı son 9 haftada ise Karadeniz ekibi, 3 galibiyet, 3 beraberlik ve 3 yenilgi ile 12 puan elde etti. 
     
     DERBİLER ORTA 
     Bordo-mavili takım İstanbul'un şampiyonluğa oynayan takımları karşısında ise dengeli sonuç aldı. 
     Galatasaray'a 4-1 yenilen, Beşiktaş'ı 1-0 yenen bordo-mavililer, Fenerbahçe ile 2-2 berabere kaldı. 
     3 karşılaşmayı da İstanbul'da yapan Karadeniz ekibi, derbi maçlarda 1 galibiyet, 1 beraberlik ve 1 mağlubiyet aldı. 
     
     DEMİRLEK, UĞURLU GELDİ 
     Trabzonspor'un 2'şer maç ile bu sezon en fazla maçını yöneten hakemlerden biri olan Bülent Demirlek, bordo-mavili takıma uğurlu geldi. 
     Karadeniz ekibi, Demirlek'in düdük çaldığı sahasındaki Kayserispor maçını 2-1, deplasmandaki Denizlispor maçını ise 1-0 kazandı. 
     
     GOL SIKINTISI 
     Geçen sezonun ilk yarısında 33 gol atan bordo-mavililer, bu sezon ise 21 gol kaydedebildi. 
     Karadeniz ekibi, 13 gol geçen sezon yerken bu sezon ise kalesinde 24 gol gördü. Bordo-mavililer, ilk yarıyı geçen sezon artı 20 averajla kapatırken bu sezon eksi 3 averajla kapadı. 
     
</TEXT>
</DOC>
