<DOC>
<DOCNO> 408195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/son/sondun03.html </URL>
<DATE> 2005/12/31/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Londra metrosunda çalışanları yeni yıla grev yaparak girecek... 
</HEADLINE>
<TEXT>

     İngiltere'nin başkenti Londra'da metro çalışanları, yeni yılı grevle karşılamaya hazırlanıyor. 
     Toplu sözleşme görüşmelerinde uyuşmazlık noktasına gelinmesinin ardından, metro çalışanları bugün öğlen saatlerinde başlayacak, bir günlük grev yapacaklarını açıkladı. 
     Metro çalışanları, uyuşmazlığın sürmesi halinde yeni yılın ilk ayında belirli günlerde yine eylemlerini sürdürecek. 
     Bu arada, başkentin önemli toplu taşıma aracı olan metronun yılbaşı gecesi çalışmamasının büyük bir kargaşaya neden olacağı belirtiliyor. 
     Her hatta az sayıda trenin çalışacak olmasının kargaşayı önleyemeyeceğini belirten yetkililer, Londralılardan kesinlikle alkollü araç kullanmamalarını istedi. 
     Londra Belediye Başkanı Ken Livingstone da metro çalışanlarını, yüz binlerce Londralının yılbaşını ''rezil etmekle'' suçladı. 
     İşverenin haftada 35 saat çalışma talebini reddeden metro personelinin grevi nedeniyle başkentin her noktasına ek otobüs seferleri konulacağı da kaydedildi. 
     
</TEXT>
</DOC>
