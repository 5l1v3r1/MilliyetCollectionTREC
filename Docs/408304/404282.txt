<DOC>
<DOCNO> 404282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/soneko10.html </URL>
<DATE> 2005/12/17/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Talih Kuşunun getirisi de büyük... 
</HEADLINE>
<TEXT>

     Durmuş Ali Başkan 

Milli Piyango İdaresi'nin Yılbaşı Özel Çekilişi'nde vereceği 20 milyon YTL tutarındaki büyük ikramiyenin tam bilete çıkması durumunda, ikramiye sahibi günlük 7 bin 835 YTL gelir elde edebilecek. 
     AA muhabirinin yaptığı araştırmaya göre, geçtiğimiz günlerde Milli Piyango İdaresi tarafından biletleri satışa sunulan 20 milyon YTL tutarındaki büyük ikramiye, repo, vadeli mevduat, bono da değerlendirilmesi durumunda bile talihlisini ihya edecek. 
     15 Aralık tarihindeki oranlar itibariyle 20 milyon YTL'nin günlük repo getirisinin 5 bin 876 YTL 71 YKr, vadeli mevduat getirisinin 6 bin 739 YTL 73 YKr, bono getirisinin ise 7 bin 835 YTL olacağı belirtilen büyük ikramiyenin talihlisi, ikramiyesini yüzde 13,75 oranında faizle 1 ay süreyle repoda değerlendirmesi durumunda 176 bin 301 YTL 30 YKr, bir ay yüzde 15 vadeli mevduata alması durumunda ise 208 bin 931 YTL 63 YKr getiri sağlayacak. Bonoda ise bu miktar aylık 242 bin 885 YTL'ye kadar çıkacak. 
     İkramiyenin, bir yıl süreyle repo, vadeli mevduat ve bonoda değerlendirilmesi durumunda ise kazancı 2 milyon 144 bin 999 YTL 15 YKr ile 2 milyon 859 bin 775 bin YTL arasında değişecek. 
     
     BANKA ŞUBESİ DE İHYA OLACAK 
     İş Bankası Adana Merkez Şube Müdürü Uğur Gökçe, AA muhabirine yaptığı açıklamada, büyük ikramiyenin, yatırılacağı normal büyüklükteki bir banka şubesinin 2-3 aylık cirosunu rahatlıkla karşılayabileceğini, MP'nin talihlisini ihya ettiği gibi yatırılacağı banka şubesinin prestijini de artıracağını bildirdi. 
     Gökçe, ikramiyenin yatırılacağı banka şubesinin genel müdürlük nezdindeki kredibilitesinin de artacağına dikkati çekerek, büyük ikramiyeyi kasasına koyacak banka şubesinin yöneticilerinin terfilerini de olumlu yönde etkileyeceğini sözlerine ekledi. 
     
</TEXT>
</DOC>
