<DOC>
<DOCNO> 401011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/soneko21.html </URL>
<DATE> 2005/12/06/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Telsim tekliflerinin yer aldığı şeffaf kutu, sıkı koruma altında... 
</HEADLINE>
<TEXT>

     Telsim'in satışı için 13 Aralık'ta yapılacak ihaleye katılacak şirketlerin milyarlarca dolarlık teklif zarflarının yer aldığı şeffaf kutu, ihale gününe kadar Bayındırbank'ın kasasında korunacak. 
     2.8 milyar dolar muhammen bedelli Telsim Varlıkları Ticari ve İktisadi Bütünlüğü ihalesi için teklif verme süresi dün sona erdi. 
     İngiltere'den Vodafone Telekomünikasyon A.Ş., Mısır'dan Orascom Akdeniz İletişim Hizmetleri A.Ş., Rusya'dan Sistema Telekomünikasyon A.Ş., Kuveyt'ten MTC Telekomünikasyon ve İletişim Hiz. Tic. A.Ş., Dubai'den Etisalat Telekomünikasyon A.Ş., Almanya'dan Endeks Telekom İletişim A.Ş. ve Dubai'den Uluslararası Yatırım ve Telekomünikasyon A.Ş'den oluşan 7 şirket, mali ve idari zarflarını teslim etti. 
     Tamamı yabancılardan oluşan şirketlerin teslim ettiği teklif zarfları, şeffaf bir kutuya atıldı. Katılımcı firmaların yetkilileri, zarflarını kutuya attıktan sonra kutunun üzerine belge niteliği taşıması açısından imza attılar. 
     Firmalardan, Telsim'in 2.8 milyar dolarlık muhammen bedeli kadar teklif geldiği varsayıldığında bile şeffaf kutudaki 7 teklifin toplamı 20 milyar dolara yaklaşıyor. 
     
     ŞEFFAF KUTU BAYINDIRBANK KASASINDA 

     Tekliflerin alınmasının ardından ihalede açılacak olan şeffaf kutu, TMSF Telsim Varlıkları Ticari ve İktisadi Bütünlüğü Satış Komisyonu tarafından dün akşam Bayındırbank'ın kasasına konuldu. Şeffaf kutu, ihale gününe kadar burada korunacak. 
     İhaleye teklif veren firma yetkililerinin, sürecin açık olması ve şeffaf kutunun üzerine imzaların atılmasından dolayı, ''İlk defa bu kadar şeffaf bir ihaleye katılıyoruz'' dedikleri öğrenildi. 
     13 Aralık tarihinde İstanbul'daki Swissotel'de gerçekleştirilecek açık artırmada, şeffaf kutu açılarak ihaleye katılacak olan şirketlerin mali zarfları açılacak ve kısa liste oluşturulacak. 
     En yüksek teklif veren teklif sahibi de dahil olmak üzere en fazla 5 teklif sahibi açık artırmaya alınacak. 
     Açık artırma, teklif sahiplerinin TMSF Telsim Varlıkları Ticari ve İktisadi Bütünlüğü Satış Komisyon huzurunda sözlü olarak tekliflerini sunmaları suretiyle gerçekleştirilecek, pey aralıkları 20 milyon Amerikan doları ve katları olmak üzere azami 100 milyon Amerikan Doları olacak. 
     Teklifler peşin bedel üzerinden verilirken, Telsim açık artırma aşamasında en yüksek teklif veren teklif sahibinin 3 kere duyurulmasından sonra Kurul'un onayına sunulmak üzere ihale edilecek. 

     
</TEXT>
</DOC>
