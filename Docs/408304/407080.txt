<DOC>
<DOCNO> 407080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sonspo34.html </URL>
<DATE> 2005/12/27/ </DATE>
<TIME> 19.55 </TIME>
<AUTHOR>  </AUTHOR>
<HEADLINE>
70. Büyük Atatürk Koşusu'nda dereceye girenlere ödülleri verildi 
</HEADLINE>
<TEXT>

     70. Büyük Atatürk Koşusu'nda dereceye giren sporculara ödülleri düzenlenen törenle verildi. 
     Büyük Önder Atatürk'ün Ankara'ya gelişinin 86. yıldönümü nedeniyle Vestel'in sponsorluğunda bu yıl 70'incisi düzenlenen Büyük Atatürk Koşusu'nda dereceye giren atletler, 100. Yıl Kültür Merkezi'nde düzenlenen törenle ödüllerini aldılar. 
     Erkeklerde ilk 3 dereceyi alan Halil Akkaş, Abdülkadir Türk ve Musinschi Iaroslav'ın ödüllerini Ankara Vali Yardımcısı Celal Ulusoy ile Altındağ Kaymakamı Mustafa Altıntaş birlikte verirken, bayanlarda ilk 3 sırayı alan Binnaz Uslu, Türkan Erişmiş ve Olesya Dubovik ise ödüllerini Gençlik ve Spor Genel Müdürü Mehmet Atalay ile Atletizm Federasyonu Başkanı Mehmet Terzi'nin elinden aldı. 
     Dereceye giren atletlere, koşunun sponsoru Vestel'in verdiği para ödülünün yanısıra Türkiye Spor Yazarları Derneği Ankara Şubesi, Genelkurmay Başkanlığı, Ankaragücü-Gençlerbirliği Ortak Girişimi, Keçiören Belediyesi ve Yenimahalle Belediyesi'nin ödül ve hediyeleri de törenle verildi. 
     Bu arada ödül töreninden önce dereceye girenleri Vilayet Konağı'ndaki makamında kabul eden Ankara Vali Yardımcısı Celal Ulusoy, atletlere plaket verdi. 
     
</TEXT>
</DOC>
