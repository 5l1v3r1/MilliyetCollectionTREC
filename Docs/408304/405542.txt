<DOC>
<DOCNO> 405542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/guncel/gun12.html </URL>
<DATE> 2005/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK'lıya jet beraat 
</HEADLINE>
<TEXT>


ÖZGÜR CEBE Diyarbakır DHA 

Terör örgütü PKK'nın Kuzey Irak'taki kamplarından kaçarak 27 Temmuz'da güvenlik güçlerine teslim olan ve örgütün dağ kadrosunda 12 yıl faaliyet yürüten Fatime Süer 29 , tutuksuz yargılandığı davanın ilk duruşmasında beraat etti. Ağır Ceza Mahkemesi, yeni TCK'nın etkin pişmanlık olarak bilinen 221 2 maddesinde yer alan, "Örgüt üyesinin örgütün faaliyeti çerçevesinde herhangi bir suçun işlenişine iştirak etmeksizin gönüllü olarak örgütten ayrıldığını ilgili makamlara bildirmesi halinde, hakkında ceza verilemez" hükmü uyarınca, Süer için ceza tertibine yer olmadığına karar verdi. Yeni TCK'nın yürürlüğe girdiği tarihten bugüne kadar uygulanmayan 221. madde, böylece ilk kez uygulanmış oldu. Şimdiye kadar silahlı eylemlere katılmadıkları belirlenen 20'nin üzerinde PKK'lı, 6'şar yıl 3'er ay hapis cezasına çarptırılarak tahliye edilmişti. 

"ABD'li komutan eğitecekti" 
Teslim olduktan sonra Silopi'de jandarmaya itiraflarda bulunan Süer, şunları söyledi "2004 baharında Kandil Dağı'nda bir tabur PKK'lıya ABD'li komutanlar tarafından eğitim verilecekti. Sonra ani bir kararla bu eğitimin iptal edildiği söylendi. PKK'nın elindeki Strela, SAM-7 füzeleri ile Doçka uçaksavar bataryaları Irak ordusuna ait silahlardır. Bunlar ABD'nin Irak'ı işgalinden sonra PKK'nın eline geçti." 



</TEXT>
</DOC>
