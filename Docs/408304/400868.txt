<DOC>
<DOCNO> 400868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/guncel/axgun01.html </URL>
<DATE> 2005/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Salgının nedeni inat 
</HEADLINE>
<TEXT>


Vali Kadıoğlu, 'Şebekeye kirlilik karışmadığını iddia etmek imk nsız' dedi. Emniyet Müdürü, başkanın inat ettiğini söyledi. Jandarmanın uyarıları dikkate alınmadı 

ÖNDER YILMAZ Ankara 

İshale yakalanan, tifo ve hepatit salgını tehlikesiyle karşı karşıya kalan binlerce Malatyalının olayın vahametini anlamakta geç kalan ve kurumların başvurusuna rağmen vatandaşı uyarmak bir yana, "Şebeke suyu temiz" açıklamaları yapan belediye yönetiminin kurbanı olduğu, resmi yetkililerce de kabul ediliyor. 
Malatya Valisi Osman Derya Kadıoğlu, Milliyet'in sorularını yanıtlarken, Belediye Başkanı Hüseyin Cemal Akın'ın açtırdığı soruşturmaya müdahil olabileceklerini söyledi. Kadıoğlu, "Rapor bize geldiğinde ihmal olup olmadığına bakacağız. Yeterli görmezsek soruştururuz. Kusurlu olanlar kimlerse tek tek gereğini yapar, hesabını sorarız" diye konuştu. 
Kendi eşinde de tifo başlangıcı teşhis edilen Akın'ın önce "mikrop yok" deyip sonradan kabullenmek zorunda kalması konusunda örtülü eleştiride bulunan Kadıoğlu, kilometrelerce uzunluktaki şebekeye bir yerden kirlilik karışmadığını iddia etmenin mümkün olamayacağını söyledi. 

'Uyarmadı, teşvik etti' 
Güvenlik ve asayiş toplantısı için valilikte bulunan Malatya Emniyet Müdürü Osman Şavaş da "Belediye Başkanı inat etti. Başından vakaları kabullenip 'Önlem alın' deseydi bunlar yaşanmazdı" dedi. Savaş, sorunun bu noktaya gelmeden çözülebileceğini vurgulayarak, şunları söyledi 
"Bu iş ortaya çıktığında halkın karşısına geçip 'Kusura bakmayın altyapı yenilenmesi için her yeri kazdık. Kanalizasyon çalışmaları var, bir yerden sızma olabilir. Suları kaynatarak için' denseydi bunlar yaşanmazdı. Başkan çıkıp 'Gönül rahatlığıyla su içebilirsiniz, temizdir' diye inat edince olay bu noktaya geldi. 'Yanlış bilgilendirildim' diyorsa, o da kadrosunun ne kadar yetersiz olduğunun göstergesidir." 

4 kişi açığa alındı 
Başlatılan soruşturma çerçevesinde ihmali bulunduğu gerekçesiyle Malatya Belediye Başkan Yardımcısı Hanifi Gül, Malatya Su ve Kanalizasyon İdaresi MASKİ Müdürü Sıtkı Şeker, Su Teknik Şefi Ümit Erenler ve Su Teknik Şefliği'nde görevli işçi Adnan Hanege açığa alındı. 
İl Jandarma Komutan Vekili Yarbay Erol Çelik de olaylar başlamadan bütün önlemleri aldıklarını kaydetti. 
İshal salgınına karşı en hazırlıklı kurumların asker, polis ve üniversite olduğu belirlendi. İshal vakaların görüldüğü ilk gün, tüm askeri birliklere kaynatılmış su içilmesi talimatı verilirken, 2. Ordu Komutanlığı laboratuvarlarında 3 günde bir suların tahlilleri yapıldı. 
Malatya'daki tüm birliklerde 170'e yakın kişinin salgından etkilendiği, bu kişilerin çoğunun şehir merkezinde oturan rütbeli askerlerin aileleri ve çocukları olduğu bildirildi. Emniyet Müdürlüğü lojmanlar başta olmak üzere, personel konutları için su temizleyici filtreler tedarik ederken salgına karşı damacana suyu kullanımını yaygınlaştırdı. 

'Kaynatmadan içmeyin' 
İnönü Üniversitesi de salgın öncesinde bir yazıyla tüm çalışanlarını ve yurtları uyararak, suların kaynatılmadan içilmemesini istedi. 
Belediye Başkanlığı'nın, vakaların ortaya çıkmaya başladığı 21 Kasım'da İl Jandarma Komutanlığı'nın, "İshal vakaları var, önlem alın" uyarısını da dikkate almadığı anlaşıldı. 

Yönetimde çekişme 

İshal vakalarının yaygınlaşmasının ardından 23 Kasım'da olağanüstü toplanan İl Hıfzıssıhha Meclisi'nde Belediye Başkan Yardımcısı Hanifi Gül ile Malatya Su ve Kanalizasyon İşletmesi Müdürü Sıtkı Şeker'in tartışma çıkardığı öğrenildi. Gül ve Şeker'in, "Biz tahlil yaptırdık, su temiz. Bu vakaların su kaynaklı olduğunu söyleyemezsiniz, mahkemeye veririz" dediği öğrenildi. 



</TEXT>
</DOC>
