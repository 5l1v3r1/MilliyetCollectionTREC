<DOC>
<DOCNO> 406193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/spor/spo02.html </URL>
<DATE> 2005/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum emirleri 
</HEADLINE>
<TEXT>


Alman hoca, Samandıra'ya sinema ve eğitim salonu kurulmasını istedi, futbolcularına yabancı dil kursuna katılma zorunluluğu getirdi 

YUSUF KOBAL 


Fenerbahçe Teknik Direktörü Daum, tatile çıkmadan önce Samandıra kamp merkezi direktörlerine bir dizi talimat verdi. Öncelikle sinema salonu ile birlikte bir eğitim salonu hazırlanmasını isteyen Alman hoca, ikinci yarıda uygulayacağı planları da futbolcularına duyurup 5 Ocak'tan itibaren yeni kuralların geçerli olacağını belirtti. 
Daum, Samandıra'da başlatılan ancak devamsızlıklar nedeniyle iptal edilen yabancı dil kursuna ligin ikinci yarısında katılma zorunluluğu da getirdi. Tecrübeli çalıştırıcı, öğretmenlerin uygulayacağı kurs programına devam etmeyen ya da başarısız olan futbolculara ceza uygulayacağını bildirdi. Alman teknik adamın ligin ikinci yarısında yapacağı en önemli disiplin uygulaması ise sabah 11.00- akşam 21.00 mesaisi olacak. Buna göre oyuncuların giriş ve çıkışları sıkı denetime alınacak. 
Her gün antrenmanlar dışında kalan zamanlarda futbolculara eğitim çalışması uygulayacak olan Daum, buna göre internet ağı oluşturulması için eternet bağlantısı tesis edilmesini de istedi. Alman hocanın sahadaki başarısının dışında "Bilinçli bir Fenerbahçe" yaratma amacında olduğu öğrenildi. 

Taraftardan siyah çelenk 

Gençlerbirliği Başkanı İlhan Cavcav'ın, Fenerbahçe ile ilgili yaptığı açıklamalara sarı - lacivertli taraftarların tepkisi sürüyor. 1907 Üniversiteli Fenerbahçeli Taraftar Derneği dün kırmızı - siyahlı kulübün Beştepe'deki tesislerine üzerinde "Gün gelecek karanlık bitecek" ifadeleri yazılı siyah bir çelenk koydu. Emniyet güçlerinin yoğun önlem aldığı eylem sırasında taraftarlar İlhan Cavcav'ın açıklamalarını kınayan bir de bildiri okudu. Bu arada Gençlerbirliği resmi internet sitesine 3 binin üzerinde protesto maili geldiği bildirildi. 

'Hocamızı vermeyiz' 

Asbaşkan Mahmut Uslu, "Türkler Daum'u vermiyor" başlığıyla bir haber yayınlayan Alman Bild gazetesine, "Biz normalde resmi bir başvuru yoksa gazetecilere konuşmayız. Daum'un bizimle 2007 yılına kadar sözleşmesi bulunuyor. Onu hiçbir para karşılığında vermeyiz. Para unvanın karşılığı olamaz" açıklamasını yaptı. Bu arada Schalke taraftarının takımın başında Daum'u görmek istediği belirtildi. 

Aklı milli takımda 

Tatilini geçirmek için ülkesi Brezilya'ya giden Alex'in noel sonrası Milli Takım Teknik Direktörü Parreira ile bir araya geleceği belirtildi. Yıldız oyuncunun, Almanya'da düzenlenecek Dünya Kupası hakkında hocasıyla görüşeceği ve kendisi hakkında neler düşündüğünü öğreneceği bildirildi. Kadroya çağrılmayı bekleyen ve her fırsatta bunu hak ettiğini dile getiren Alex, Parreira'dan performansını dikkate almasını isteyeceği ifade edildi. 


</TEXT>
</DOC>
