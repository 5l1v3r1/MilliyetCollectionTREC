<DOC>
<DOCNO> 402450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/spor/ygokce.html </URL>
<DATE> 2005/12/11/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Kim bu Piliç 
</HEADLINE>
<TEXT>



Gerets'le Tigana'yı karşı karşıya getiren ilk derbi, Galatasaray'la Beşiktaş'ın karşılıklı gol yarışıyla çok keyifli, heyecanlı bir futbol gösterisine dönüştü. Her iki takıma da teşekkür etmeliyiz. 
İlk yarının üç golü, duran toplardan geldi. Beşiktaş kornerden İbrahim Toraman'ın kafa vuruşlarıyla iki sayı üretirken, Galatasaray da bir faul atışıyla başlayan karambol sonrası Necati Ateş'le, Cordoba'yı avladı. 
İki teknik direktör de maçı kazanmak için her türlü riski üstlenmiş, takımlarını ona göre sahaya çıkarmıştı. Tigana dörtlü savunmanın önünde Çağdaş ve Kleberson'la ön liberoları ikilerken, Ahmed Hassan, Tümer ve önlerindeki İbrahim Akın'la üçlü bir forvet oluşturdu. Ancak bu oyun Çağdaş ve Brezilyalı'nın tutuk performansı nedeniyle Beşiktaş için riskler içeriyordu. Tümer, Ahmed Hassan ve İbrahim Galatasaray'ın sert ve baskılı savunması önünde fazlasıyla top kaybettiler. Galatasaray kazandığı toplarla oyunu Beşiktaş yarı alanına taşırken çok rahattı. Ne İbrahim Üzülmez'den, ne de Çağdaş ile Kleberson'dan doğru dürüst bir direniş görebildiler. Ahmed Hassan'ın savunma anlamında sorumluluk üstlenmemesi Ali Tandoğan'ın önünde anormal bir boşluk yarattı. Bu boşluğa Ayhan Akman ve Orhan Ak rahatça girip pozisyonlar ürettiler. Sağ kanatta ise Sabri, olağanüstü etkili toplarla takımına fırsatlar yaratıyordu. Galatasaray'ın orta alanda oyunu fazlasıyla zenginleştirdiğini, sorumluluk paylaştığını ve topa sahip olduğunu gördük. Saidou ve Iliç, Necati'nin de geriye gelerek kendilerine katılması sonucu skor tabelasında üstünlük yaratan bir oyunu kurguladılar. Hele Iliç, dün sevimli bir şeytan gibiydi. Beşiktaş'ın savunmada oluşturduğu kalabalığın arasına sürpriz adam olarak dalıp, öyle iki muhteşem gol attı ki ayakta alkışlanır. Şimdi Iliç'e "Kim bu Piliç " diyerek dudak büküp alay edenlerin şapkalarını çıkarması gerekiyor. 
Cüneyt Çakır, ilk derbisinde bazı yanlış düdükler çalmasına rağmen sonucu etkileyecek önemli bir hata yapmadı. Umarım Canaydın, skorla beraber hakemi de beğenmiştir 



</TEXT>
</DOC>
