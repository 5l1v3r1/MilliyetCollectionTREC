<DOC>
<DOCNO> 401700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/soneko39.html </URL>
<DATE> 2005/12/08/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Tüzmen İçki yasağının olması mümkün değil... 
</HEADLINE>
<TEXT>

     Devlet Bakanı Kürşad Tüzmen, turizme dönüldüğü, ihracat anlayışına girildiği bir ortamda içki yasağı olmasının mümkün olmadığını belirterek, ''O zaman kendi kendimize, dış ticarete, ihracata dayalı kalkınma olsun, diğer modeller olsun, hiçbirini doğru dürüst çalıştıramayız ki arkadaş'' dedi. 
     Tüzmen, Deri Tanıtım Grubu'nun kurulmasıyla ilgili toplantıda, gazetecilerin sorularını da yanıtladı. 
     Bir gazeteci Tüzmen'e, konuşmasında imaj satışından bahsettiğini, ancak ülkede içki yasağı tartışmalarının gündemde olduğunu belirterek, görüşlerini sordu. 
     Kürşad Tüzmen, bu tür konularda görüş açıklamaktan kaçındığı ''arazi olduğu'' ifadesinin de geçtiği soruyu yanıtlarken, bulunduğu yerin Türkiye'nin ekonomi arazisi olduğunu ifade ederek, ''Bu arazinin her köşesindeyim ben. Sanayisindeyim, üretimindeyim, fabrikasındayım, ihracatçının ofisindeyim, yurtdışındaki fuarındayım. Ama bu benim ülkenin konuları ile ilgilenmediğim veya siyasi sorulara cevap vermeyeceğim anlamına gelmez. Bugüne kadar benim hep ekonomik kıyafetimi, dış ticaret kıyafetimi gördünüz'' dedi. 
     
     TURİST SAYISINI ARTIRMAYA ÇALIŞIYORUZ 
     Türkiye'nin imaj olarak adlandırdığı satışını gerek yurtiçi gerek yurtdışı faaliyetlerle elinden geldiği kadar yapmaya çalıştığını belirten Tüzmen, uçakta İstanbul'a gelirken dün Antalya Belediye Başkanı ile beraber olduğunu söyledi. 
     Tüzmen, ''En ufak bir şekilde böyle bir kısıtlama, engelleme falan yok. Böyle bir şey mümkün olabilir mi Türkiye'de 20 milyon turisti nasıl çekeriz öbür türlü bir düşünce olsa. Biz turist sayısını artırmaya çalışıyoruz. Buna sizin de destek vermenizi istiyorum. Gelin hep beraber doğruları yerine koyalım, yanlışları da siz eleştirin ama olayın genelinde hepimizin aynı platformda, aynı ortak paydayı taşıması lazım'' dedi. 
     Olayları iyi analiz etmek gerektiğini, kuş gribi hadisesinde de ortada hiçbir şeyin olmadığını, bazı şeylerin yanlış yönlendirildiğini belirten Tüzmen, ülkeye zarar vermekten kaçınmak gerektiğini vurguladı. 
     Kürşad Tüzmen, açıklamasını şöyle sürdürdü 
     ''İyi araştıralım konumuzu. Böyle bir şey yok. Herhangi bir şekilde bizim turizme döndüğümüz, ihracat anlayışına girdiğimiz bir ortamda böyle bir şeyin olması mümkün değil. O zaman kendi kendimize, dış ticarete, ihracata dayalı kalkınma olsun diğer modeller olsun hiçbirini doğru dürüst çalıştıramayız ki arkadaş. Buna siz de yardımcı olun. Üzerine gidin ama benim istediğim, sonuçta Türkiye kazansın. Yani işi net sonucunu Türkiye kazandı şeklinde ortaya koyalım. Birbirimizi eleştirebiliriz ama bu bizi bir yere götürmüyor. Ülkeyi hep beraber bir ayağa kaldıralım ondan sonra varsa kırıntılar döküntüler sonra yolda toplarız.'' 
     
     KUR 
     Tüzmen, kurlarla ilgili bir soru üzerine de, 2.5 senedir söylediği, defalardır söylemekten de bıkmadığı bu konuda ne yapılması gerektiğini dile getirdiğini anımsattı. 
     Devlet Bakanı Tüzmen, şunları söyledi 
     ''Kur 1.600 olsa, 1.600'de tutabilseydik, 75 milyar dolar ihracatımız, 80 milyar dolar ithalatımız olacaktı. Şu an için 5 milyar dolar dış ticaret açığı veren dış ticaretten sorumlu bakan olarak çok mutlu olacaktım. Bugün 40 milyar doları geçen bir dış ticaret açığımız var. Dolayısıyla açığın toplam dış ticarete oranı yüzde 22-23'ler seviyesinde. Rahatlıkla çevirebileceğimiz bir orandır. Ama belli noktada o kuru 1.600'de tutma becerisini gösterebilseydik ki o zaman yapılabilirdi. O dönemi hatırlayın. Benim çıkışlarıma birçok köşe yazarı eleştiriler getirmiştir, bugün aynı köşe yazarlarının kur üzerinde doğru olanı söylemeye başladıklarını görüyorsunuz. 
     Önemli olan olayları önceden görüp, ona göre tedbir alıp, ona göre işi götürebilmektir. Şu anda herkes aynı bilgi eşiğine geldi ama iş işten geçti.'' Bu kurda ne yapılabileceğine baktıklarını, canla başla çalıştıklarını belirten Tüzmen, ''TL'nin her yüzde 10 değer artışı, ithalatımızda ekstra yüzde 5 fatura getiriyor. Yani her yüzde 10 artış neresinden baksanız en azından 5, 5.5 milyar dolar ekstra ithalat ağırlığı sağlamıştır. Bugüne kadar yüzde 45 artmıştır'' dedi. 
     
     ''ÜLKEYE SAHİP ÇIKMA BUNA DERİM'' 
     Tüzmen, TL'nin reel olarak yüzde 45 arttığı bir dönemde Türk ihracatçısının 2002'de 36 milyar dolar olan ihracatı 2 katına, 72 milyar dolara çıkarma başarısını gösterdiğini dikkat çekti. 
     Bakan Tüzmen, ''Gerçekten ülkeye sahip çıkma buna derim. Esas kahramanlar bunlar. Onlarla beraber bu hedefe ulaşacağımıza inanıyordum. Kur benim önümde çok büyük engeldir, doğru. Ama sonsuza kadar bu şekilde sürmez. Ekonomi bir dengeler sistemidir'' dedi. 
     Tüzmen, ABD'nin dolar kurunu, AB'nin avro kurunu düşük tutmaya çalıştığı bir dönemde benzer politikaları izlememenin rekabet avantajı kaybına yol açacağına işaret etti. 
     Deri sektörünün daha önce sıkıntı yaşadığını anımsatılması üzerine, sektörün durumunu hiçbir zaman ''eridi bitti'' diye tarif etmenin mümkün olmadığını, sektöre dışarıdan gelenlerin yeterli bilgi birikimine sahip olmadıkları için çıktıklarını, her sektörde öyle bir elemenin doğal olduğunu ifade eden Tüzmen, deri sektörünün moda ve markaya sahip olarak yoluna devam ettiğini söyledi. 
     
     İHRACATTA 500 MİLYAR DOLAR HEDEFİ 
     İhracatta bu yıl 71 milyar dolar hedefinin geçildiğini, sonraki hedefin 100 milyar dolar, ondan sonraki hedefin de 500 milyar dolar olacağını belirten Tüzmen, ''kulaklar alışsın'' diye bu rakamı söylediğini ifade etti. 
     Kaçak ve sahte sigarayla ilgili pazarın Türkiye'de yüzde 10-15 civarında olduğunu, sektörle beraber istihbarat ağını çok daha geliştireceklerini, diğer sektörlerde de bunu yapacağını anlatan Tüzmen, Edirne gümrüğündeki kamera olayı konusunda ise, soruşturmanın devam ettiğini söylemekle yetindi. 
     
</TEXT>
</DOC>
