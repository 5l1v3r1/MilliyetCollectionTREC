<DOC>
<DOCNO> 405349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/soneko26.html </URL>
<DATE> 2005/12/21/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Yırcalı Yatırım yapan ile yapmayanın eşitlenmesi sakıncalı 
</HEADLINE>
<TEXT>

     Dış Ekonomik İlişkiler Kurulu DEİK ve Dünya Odalar Federasyonu WCF Başkanı Rona Yırcalı, ''Kurumlar Vergisi indirilirken, yatırım indiriminin kaldırılması, yatırım yapan ile yapmayanın eşitlenmesi son derece sakıncalı'' dedi. 
     Balıkesir Sanayi Odası BSO Başkanlığı'nı da yürüten Yırcalı, BSO Meclisi'nde yaptığı konuşmada, yeni yıl ile birlikte yatırım indiriminin kaldırılmasının, yabancı yatırımcıların kafalarında soru işaretleri uyandırdığını söyledi. 
     Kurumlar Vergisi'nin, yüzde 30'dan yüzde 20'ye çekilmesinin olumlu bir adım olduğunu, ancak Macaristan, Polonya, Çek Cumhuriyeti ve Romanya gibi Doğu Avrupa ülkeleriyle kıyaslandığında Türkiye'de uygulanan teşviklerin hala yeterli olmadığını anlatan Yırcalı, şunları kaydetti 
     ''Macaristan'da kurumlar vergisi yüzde 16, 10 yıl vergi muafiyeti, yatırım oranına göre de 10 yıla varan vergi muafiyeti var. Polonya'da, kurumlar vergisi yüzde 19, yatırımlarda da yüzde 50'ye varan oranlarda devlet yardımı var. Çek Cumhuriyeti'nde, vergi oranı yüzde 24, yüzde 20 vergi indirimi ya da 10 yıl vergi muafiyeti uygulanıyor. Slovenya'da, kurumlar vergisi oranı yüzde 15, yatırımlarda ise yüzde 20 indirim var. Romanya'da ise kurumlar vergisi oranı yüzde 16 yatırımlarda da yüzde 20'ye varan indirimler uygulanıyor. Yatırımcı da yatırım indirimi bitene kadar vergi ödemiyor.'' 
     
     ''EŞİTSİZLİK YARATACAK'' 
     Yırcalı, yatırım indiriminin kaldırılmasının, ayrıca eşitsizlik yaratacağına dikkati çekerek, şöyle devam etti 
     ''100 YTL yatırım yapan şirket, 100 YTL kazandığında yüzde 12 yatırım indirimi teşvikinden yararlanıp, 18 YTL vergi ödüyordu. Kurumlar vergisi 20'ye düşünce de yatırım indirimi kalktığı için yatırım yapanla yapmayan eşit duruma gelecek. Dolayısıyla da yatırım yapan 20 YTL vergi öderken, yatırım yapmayan daha az vergi öder hale gelecek. Bu tamamen bir eşitsizlik yaratacak. Kurumlar Vergisi indirilirken, yatırım indiriminin kaldırılması, yatırım yapan ile yapmayanın eşitlenmesi son derece sakıncalı. Gerekçe olarak yatırım indiriminde bazı suiistimaller olduğu ve bunun kontrolünün zor olduğu ileri sürülüyor. Vergi kaçakçılığı oluyor diye vergiyi kaldırıyorlar mı İhracatta suiistimal oluyor, hayli ihracat var diye ihracatı kaldırıyorlar mı SSK'da kaçak var diye SSK'dan mı vazgeçeceğiz '' 
     
     HYUNDAİ'NİN YATIRIMI 
     Güney Koreli otomotiv devi Hyundai'nin, 1.5 milyar Avro'luk yatırımı için Çek Cumhuriyeti'yle Türkiye arasında tercih yapacağına dikkati çekti çekerek, bu yatırımın Çek Cumhuriyetin'e kaptırılmaması için çaba gösterilmesini istedi. 
     Yırcalı, Hyundai'nin yatırımı konusunda, Türkiye'deki iller arasında Yalova'nın daha şanslı olduğunu ifade ederek, şöyle konuştu 
     ''Hyundai'nin yatırımı konusunda Çek Cumhuriyeti bizden daha aktif, Türkiye'nin önüne geçti. Bu da orada uygulanan teşviklerden ileri geliyor. Türk hükümetinin elinde bir imkan var. İstenilen yere nokta olarak teşvik verebiliyor. Balıkesir'de şu anda bir teşvik yok, ama belli bir bölgeye kamu yararı görülürse, bir fabrikaya daha teşvik verebiliyor. Biz de bunun peşindeydik. Bu adamları buraya getirebilmek için ağırlığımızı koyduk. Sanayi ve Ticaret Bakanı Ali Coşkun, Güney Kore'ye giderek bedava arsadan tutun da her türlü teşviği uygulayacağımızı bildirdiği halde hükümetten bugüne kadar bir teşvik kararı çıkmadığını öğrendik. Bu konuda bakanlar arasında fikir ayrılığı olduğu anlaşılıyor. Çek Cumhuriyeti'nin belli bölgesinde Hyundai için yer ayrılmış, yatırıma hazır hale getirmişler, biz Çorlu, Bandırma, Yalova derken adamlar malı götürüyor.'' 
     
</TEXT>
</DOC>
