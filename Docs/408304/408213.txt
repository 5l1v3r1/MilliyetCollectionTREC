<DOC>
<DOCNO> 408213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/son/sondun21.html </URL>
<DATE> 2005/12/31/ </DATE>
<TIME> 20.35 </TIME>
<AUTHOR>  </AUTHOR>
<HEADLINE>
Sudanlı mültecilerin, polis müdahalesi ile ölmesine tepki yağıyor... 
</HEADLINE>
<TEXT>

     Mısır'da, bir parkta kamp kuran Sudanlı mültecilere polisin müdahale etmesi sırasında onlarca kişinin ölmesine gösterilen tepkiler büyüyor. 
     Başkent Kahire'de, BM Mülteciler Yüksek Komiserliği'nin ofisi yakınlarındaki parkta 29 Eylül'den bu yana kamp kuran yüzlerce mülteciyle polis arasında dün çıkan çatışmada ölen Sudanlı sayısının 23 olduğu bildirildi. 
     İnsan hakları örgütleri, Mısır polisinin, çoğu çocuk onlarca Sudanlının ölmesinden sorumlu olduğunu belirterek, olayla ilgili soruşturma açılmasını talep etti. 
     Mısır hükümeti, ölümlerden üzüntü duyduğunu bildirmekle beraber, polisin yaklaşık 3000 mültecinin eylemine son vermeye yönelik müdahalesini savundu. 
     Bir grup protestocunun da, Batı ülkelerinden sığınma talep eden mültecilerin yaklaşık 3 aydır kamp kurduğu parkta toplanarak, nöbet tutmaya başladıkları belirtildi. 
     Protestoculardan Muhammed Selam, ''Yoksul insanların öldürülmesini durdurmak için buraya geldik'' dedi. Muhalefet hareketi Kefaya'dan Vail Halil de, ''Eğer bebekleri öldürürseniz, her şeyin anlamı değişir'' şeklinde konuştu. 
     İnsan Hakları İzleme Örgütü'nün, olayla ilgili bağımsız soruşturma açılmasını talep ettiği belirtildi. Grubun açıklamasında, ''Devlet Başkanı Hüsnü Mübarek, acil olarak bağımsız bir komisyon atamalı ve polisin Sudanlı mültecilere aşırı güç kullanmasını soruşturmalıdır'' denildi. 
     Örgütün Ortadoğu temsilcisi Joe Stork, ölü sayısının fazla olmasının, polisin ''vahşice'' davrandığını ortaya koyduğunu belirterek, polisin güç kullanmadan önce şiddet içermeyen müdahalede bulunması gerektiğini kaydetti. 
     Öte yandan, Mısır merkezli 11 örgütün de, İçişleri Bakanlığı'nı kınayan açıklamalar yaptığı ve soruşturma açılarak sorumluların cezalandırılması çağrısında bulundukları bildirildi. 
     Yaklaşık 20 bin polisin, gözyaşartıcı gaz ve tazyikli suyla mültecilere müdahale etmesinin ardından, İçişleri Bakanlığı 12 Sudanlının öldüğünü açıklamıştı. 
     
</TEXT>
</DOC>
