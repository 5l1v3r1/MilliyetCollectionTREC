<DOC>
<DOCNO> 400673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/soneko16.html </URL>
<DATE> 2005/12/05/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
50 bin öğretmen bilgisayar eğitimine başladı 
</HEADLINE>
<TEXT>

     Halil Hüner AA 

Microsoft Eğitim Müdürü Şeniz Ciritçi, Türkiye'de 50 bin öğretmenin bilgisayar kullanma eğitimine başladığını bildirdi. 
     Ciritçi, Milli Eğitim Bakanlığı MEB ile yürüttükleri projeyle 5 yıl içinde Türkiye'de 650 bin öğretmenin bilgisayar kullanmayı öğrenmesinin hedeflendiğini belirtti. 
     Türkiye'de öğretmenlerin bilgisayar kullanması için eğitim projesi oluşturduklarını, 50 bin öğretmenin bu eğitime başladığını, her gün 500 öğretmenin de bu eğitime katıldığını kaydeden Şeniz Ciritçi, 400 bin öğretmenin bilgisayar eğitimi için kayıt yaptırdığını söyledi. 
     Türkiye'de 8 milyon internet kullanıcı olduğunu ifade eden Ciritçi, şu bilgiyi verdi 
     ''Ülkemizde her 100 kişinden 7'sinin bilgisayarı bulunuyor. Halkımızın yüzde 90'ının eli, fare mause tutmamış durumdadır. Bilişim sektöründe Türkiye'de 3.6 milyar dolarlık bir pay var. Bunun 2 milyar doları donanım, geri kalan kısmı da yazılım ve hizmetlerdir. Bulgaristan program yazılımından 250 milyon dolar gelir elde etmektedir. Bu bizde 100 milyon doları geçmiyor. Türkiye'nin bilişim sektörüyle kalkınacağına inanıyoruz. Bilişim sektöründe gidebileceğimiz çok alan var. Türkiye'de 5 milyon dolayında bilgisayar ve PS var. Her yıl iki milyon bilgisayar satılıyor. Ülkemizdeki 17 milyon haneden yüzde 11-12' sinin altyapı olarak bilgisayara ulaşım imkanı var.'' 
     
     BİLGİSAYAR- CEP TELEFONU KARŞILAŞTIRMASI 
     Şeniz Ciritçi, ekonomik sebeplerden dolayı bilgisayara ulaşılamadığı görüşlerine katılmadığını belirterek, ''OECD ülkeleri arasında bilgisayara sahip olma oranında sonuncu, dünya ülkeleri arasında ise 50'nci sıradayız. Ancak cep telefonuna sahip olmada ise dünya yedincisiyiz'' dedi. 
     Ciritçi, gençlerin bilgisayarı kullanmasına yönelik çalışma başlattıklarını 2 bin gence ulaştıklarını, 3 yıllık sürede 150 bin gence bilgisayar eğitimi vermeyi hedeflediklerini dile getirdi. 
     
     ''CHAT BİLİNİYOR''... 
     Habitat ve Gündem 21 Gençlik Derneği Yönetim Kurulu Başkanı Sezai Hazır da bilgisayar yazılım programlarının yeterince bilinmediğini halkın genelde ''chat'' için bilgisayar kullanımını tercih ettiğini söyledi. 
     Sezai Hazır, Siirt'te gençlere yönelik bilgisayar eğitimi vermek istediklerini, 17 internet cafeye sahip ilde, ''world veya excel programını bilen veya kullanan'' bir kişi bulamadıklarını söyledi. 
     Bilginin doğru kullanımının önemine işaret eden Hazır,''Salonlar hınca hınç dolu ama chat yapmayı çok iyi bilen gençler, bilgisayarın nasıl çalıştığı konusunda bilgiye sahip değil. Bilgiyi doğru kullanma kültürünü öğretmemiz lazım'' diye konuştu. 
     
</TEXT>
</DOC>
