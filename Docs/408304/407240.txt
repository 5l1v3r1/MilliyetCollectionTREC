<DOC>
<DOCNO> 407240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/yasam/yas10.html </URL>
<DATE> 2005/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan koruması, iş isteyen vatandaşı vurdu 
</HEADLINE>
<TEXT>


MERSİN DHA 

Mersin Akdeniz ilçesinin CHP'li Belediye Başkanı Kenan Yücesoy'un koruması Bünyamin Atar, CHP Mersin Milletvekili Ali Oksal'la daha önce iş isteği nedeniyle tartışan vatandaş Yavuz Aydoğan'ı silahla vurarak yaraladı. Şeker Bayramı'nda CHP İl Başkanlığı'ndaki bayramlaşma sırasında iş istediği için Oksal tarafından azarlanan Aydoğan, dün Yücesoy'un makam aracını görerek yine iş talebinde bulunmak istedi. 
Başkan Yücesoy'un içinde bulunmadığı otomobilden inen koruma Bünyamin Atar ve şoförü Tümen bilinmeyen bir nedenle Aydoğan'la tartışmaya başladı. 
Atar, elinde bıçak bulunan Aydoğan'ı iki bacağından vurdu. Şoför Tümen de kulağından yaralandı. Aydoğan, hastaneye kaldırılırken, koruma Bünyamin Atar gözaltına alındı. 


</TEXT>
</DOC>
