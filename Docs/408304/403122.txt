<DOC>
<DOCNO> 403122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sonspo17.html </URL>
<DATE> 2005/12/13/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Kayserispor'da bahis skandalına adı karışanların durumu kesinlik kazandı 
</HEADLINE>
<TEXT>

     Turkcell Süper Ligi takımlarından Kayserispor'da, yönetim kurulu, yasadışı bahis skandalına adları karışan iki futbolcusundan Metin Aktaş'ın gönderilmesini, Bayram Toysal'ın ise takımla birlikte idmanlara çıkmasını kararlaştırdı. 
     AA muhabirinin aldığı bilgiye göre, dün akşam toplanan Kayserispor Yönetim Kurulu, geçen sezonki Akçaabat Sebatspor-Kayserispor maçında yaşanan yasadışı bahis skandalına adları karışan ve Futbol Federasyonu Tahkim Kurulu tarafından cezaları 5 aya indirilen futbolcular Metin Aktaş ile Bayram Toysal'ın durumlarını görüştü. 
     Yönetim, cezaları 17 Ocak'ta sona erecek Metin Aktaş ile Bayram Toysal'la ilgili son kararı öncesinde teknik heyetin verdiği raporu değerlendirdikten sonra karara vardı. 
     Daha önce takımla birlikte idmanlara çıkmasına izin verilmeyen kaleci Metin Aktaş'ın kulüple tamamen ilişiğinin kesilmesini kararlaştıran yönetim, Bayram Toysal'ın da takımla idmanlara çıkmasına izin verdi. 
     Metin Aktaş'ın kulüple ilişiğinin kesilmesine, teknik direktör Ertuğrul Sağlam'ın, ''Ümit Milli Takım'a çağrılan kaleci Ali'nin Metin Aktaş'tan daha verimli olacağı'' yönünde rapor vermesinin etkili olduğu öğrenildi. 
     Yönetimin aldığı resmi kararın hafta içinde futbolculara tebliğ edileceği, kaleci Metin Aktaş'tan da kulüp bulması isteneceği belirtildi. 
     Profesyonel Futbol Disiplin Kurulu PFDK , yasadışı bahis skandalına adları karışan futbolculardan Metin Aktaş ile Bayram Toysal'a 12 ay ceza vermiş, Tahkim Kurulu da 2 Aralık'ta yaptığı toplantıda bu futbolcularının cezalarını 5 aya indirmişti. 
     
</TEXT>
</DOC>
