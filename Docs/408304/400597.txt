<DOC>
<DOCNO> 400597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/yasam/yas04.html </URL>
<DATE> 2005/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğu sevgisiyle 60 yıl 
</HEADLINE>
<TEXT>


Fikret Otyam'ın "Boyalarla 60 Yıl" ve eşi Filiz Otyam'ın "Fotoğrafta 30, Tezg hta 25 Yıl" adlı sergileri Cream Art Gallery'de açıldı. Sanatçıların yapıtları 22 Aralık'a kadar görülebilecek 

Aslı Onat 

Otuz yıldır yurt içinde ve dışında sergi açan Otyam çifti, Cream Art Gallery'de iki yıllık çalışmalarını sergiliyor. Kendisini "Gazetecilik, resim ve fotoğraftan oluşan bir yaratık" diye tanımlayan Fikret Otyam'ın 'velinimetim' dediği keçilerin yanı sıra Güneydoğu Bölgesi'nin kadınları, gene hüzünlü, siyah gözleriyle tuvallerden bize bakıyor, sergide. Anadolu kültüründe önemli bir yeri bulunan dokuma sanatının Türkiye'deki tek yetkin temsilcisi olarak kabul edilen Filiz Otyam'ın ise sergide özgün dokumaları ve iki açıdan çektiği Lara - Beydağları fotoğrafları yer alıyor. 

Kadınlarım güzelleşti 
"Kadınlarım güzelleşti" diyor Fikret Otyam "Gözlerinde 15, 20 yıl önce yaptığım tablolardaki kadınlara göre fazla hüzün yok. Güneydoğu'da gene analar ağlıyor, Kürt Kürdü öldürüyor. Ama bundan 20 - 25 sene öncesine göre durum daha iyi. Kadınlar haklarını aramayı feminist, Kemalist hanımlardan değil kendi kendilerine öğrendiler. Çoğunda cep telefonu var". 

"Kürtçü komünist" 
Fikret Otyam'ın Güneydoğu'nun bugünkü durumu için ise parlak düşünceleri yok 
"Bana eskiden Kürtçü komünist dediler ama maalesef olaylar beni haklı çıkardı. Yıl 1961, iktidarda Milli Birlik Komitesi var. Diyarbakır İstasyonu'nda Ankara Radyosu adına konuşma yapıyorum. 'Ey bu ülkeyi idare edenler, sözüm sizedir. Bu halkın üzerine kılıçla gideceksiniz ama sevgi kılıcıyla. Aksi halde bu parmak bir gün kopar, haritanızın bayrağınızın şekli değişir' dedim. Ve bu konuşma Ankara Radyosu'nda yayınlandı. O zaman Kürtçülük yoktu ki. Doğu'daki sorunların üzerine gitmediler, böyle oldu". 
Cream Art Gallery 0212 358 37 45 

'Artık serayı tercih ediyorlar ' 

Eserleri Polonya'daki Lodz Müzesi'nin sürekli koleksiyonunda yer alan Filiz Otyam, Anadolu topraklarındaki, geçmişi Hititlere dayanan dokumanın Türkiye'de yeterli ilgiyi neden görmediğini şöyle açıklıyor 
"Anadolu kadınları eskiden battaniyeden çamaşıra her şeyi, yerdeki yaygıyı, hatta kefenlerini kendileri dokurmuş. Bazı yaşlı kadınlar hala yapar bunu. Ama artık toprak bereketli olduğu için sera kurmayı tercih ediyor, fabrikada dokunmuş kumaşları kullanıyorlar". 
Filiz Otyam, dokuma tezgahı kullanmanın çok yorucu olduğunu vurguluyor "Hem eller hem ayaklar çalışıyor. Yıllar içinde bu yüzden birtakım bedensel rahatsızlıklar da yaşadım. 12 Eylül sonrasındaki köşeyi dön, kolay para kazan anlayışına uymayacak kadar zor bir iş. Tek başıma dokuma sergisi açmaya kalksam ben de zor galeri bulurum. Fazla şans da verilmiyor bu sanata." 

'GAP'ı gaptırma' 

Otyam, sergisinden söz ederken laf GAP'a geliyor. Gazetecilik yaparken Güneydoğu'nun su sorununu yakından takip eden ve Urfa'ya ilk kez 1953'te giden Otyam, GAP günlerini şöyle anlatıyor "Prof. Kenan Mortan o zaman bir yazısında 'GAP ne Süleyman Demirel'in ne Turgut Özal'ındır GAP Fikret Otyam'ındır' diye yazdı. Süleyman Bey bana telefon edip 'Kardeşim GAP'ı vermişler, gaptırma' dedi. Şimdi TEMA Vakfı'nın bölgede sulama üzerine büyük bir projesi var. Ama sonuçta 'GAP'ı gaptırdık', ben de tutamadım. İsrail, Suriye el altından toprak aldı, Türkiye'den büyük sermaye grupları GAP bitince geldiler bölgeye ancak. Toprak aşırı sulanma sonucu tuzlandı, tükendi..." 


</TEXT>
</DOC>
