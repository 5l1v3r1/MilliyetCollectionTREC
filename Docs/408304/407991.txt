<DOC>
<DOCNO> 407991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sonsiy12.html </URL>
<DATE> 2005/12/30/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Kürtçe yayın izni Los Angeles Times'da 
</HEADLINE>
<TEXT>

     Los Angeles Times gazetesi, yerel dil ve lehçelerde yayın yapılması iznini "45 dakika ile kısıtlı olması ve yayınların canlı yapılamamasına karşın olumlu olarak görüldüğünü" belirtti. 
     RTÜK’ün Kürtçe yayın izni Amerikan basınında da yankı buldu. Los Angeles Times gazetesi, Türkiye’de gelecek ayın sonundan itibaren televizyonların Kürtçe ve diğer azınlık dillerinde yayın yapabileceklerini aktardı. Haberde, her gün 45 dakikalık yayına izin verildiği ve bu yayınların da Türkçe altyazılı olması gerektiği için canlı yapılamayacağı belirtildi. 
     
     "AB YOLUNDA OLUMLU BİR ADIM" 
     Amberin Zaman imzalı haberde söz konusu gelişmenin Türkiye’nin Avrupa Birliği’ne tam üyelik hakkı elde etmeye çalıştığı bir dönemde olumlu bir adım olarak görüldüğü ifade edildi. 
     Gazeteye konuşan ve Diyarbakır’da yerel bir haber kanalı sahibi olduğu belirtilen Nezahat Baybaşin, konu ile ilgili olarak "Bu, Kürt yalkı için olumlu bir işaret" değerlendirmesi yaptı. Baybaşin, "Ancak doğal olarak beladan uzak kalabilmek için yayınlarımızı temiz tutmalıyız" diye konuştu. 
     
     "14 MİLYONLUK NÜFUSLA KÜRTLER TÜRKİYE’NİN EN BÜYÜK AZINLIĞI" 
     Yaklaşık 14 Milyonluk nüfusla Kürtlerin Türkiye’deki en büyük azınlık grubunu oluşturdukları belirtilen haberde, "1991 yılına kadar Türkçe’den çok uzak olan Kürtçe, eski kültürlerinin ve milliyetçi tutkularının asimile edilmesi amacıyla yürütülen polikalar yüzünden resmen yasaklanmıştı" ifadeleri yer aldı. 
     Haberde, "onlarca yıl süren baskının PKK olarak bilinen ayrılıkçı gruba yönelik çekiciliği arttırdığı" savunulurken Kürtçe yasağına aykırı davranan binlerce Kürt’ün de hakkında soruşturma açıldığı ya da hapse gönderildiği belirtildi. 
     Gazete, 2002 yılından bu yana Kürtçe’nin özel kurumlarda yabancı dil olarak okutulabildiğine de vurgu yaptı. 
     
     "KÜRTLER ROJ TV’Yİ İZLİYOR" 
     Geçtiğimiz yıl TRT’nin iki temel Kürtçe lehçesinde yayına başladığı hatırlatılan haberde, ancak içeriğinden dolayı bu yayınların izlenmediği ifade edildi. 
     Haberde, "Pek çok Kürt Danimarka’dan yayın yapan uydu kanalı Roj TV’yi izliyor. Kanal siyasi tartışmalar, Kürt halk dansları ve PKK görüntüleri yayınlıyor. Ankara, terör propagandası yaptığını söyleyerek kanalın kapatılması için baskı yapıyor" ifadeleri yer aldı. 
     
</TEXT>
</DOC>
