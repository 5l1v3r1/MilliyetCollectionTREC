<DOC>
<DOCNO> 403282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/yazar/bila.html </URL>
<DATE> 2005/12/14/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
MİT-CIA görüşmesinde üç çerçeve konu 
</HEADLINE>
<TEXT>


MİT Müsteşarı Emre Taner ile CIA Başkanı Porter Goss'un görüşmesiyle ilgili çeşitli haber ve yorumlar basında önemli yer tuttu. 
Görüşmenin zamanlamasına da anlamlar yüklendi. 
Kuşku yok ki, iki kurumun da niteliği gereği "gizlilik" esastı. 
Bu nedenle, haberlere ve bu haberlere dayalı yorumlara "tahmin" gözüyle bakmak yanlış olmaz. 
Görüşmenin içeriğiyle ilgili olarak somut bilgiler verilmesini iki taraftan da beklemek gerçekçi değil. 
Taner-Goss görüşmesinin ancak çerçeve konularını yansıtabiliriz. Teyit edilmiş olan üç konudan söz edebiliriz 
1- PKK, 
2- Terörün her cinsi, 
3- Irak. 
Görüşmenin zamanlamasının özel anlam taşıdığına ilişkin haber ve yorumlar teyit edilmiyor. Taner ve Goss'un görevlerine yeni gelmiş iki servis yöneticisi olarak bu ilk temaslarının zamanlama açısından olağan nitelikte olduğu belirtiliyor. 
İçeriğine gelince, iki servis başkanının, operasyonel nitelikte, teknik konuları ele almalarının yanlış bir beklenti ve tahmin olduğu konulara daha çok "anlayış-yaklaşım-işbirliği" açısından bakılmasının söz konusu olabileceği kaydediliyor. 
Terörün her türü ifadesi içinde El Kaide'nin de bulunduğu, bu örgüt ile PKK'ya karşı "işbirliği"nin çerçeve düzeyinde ele alındığı ve olumlu sonuçlandığını da belirtebiliriz. 
Irak zaten her yönüyle bu iki konuyla da bağlantılı. 
Bundan sonrası ise uygulamayla anlaşılacak. 

'Sorgulama yok' 
CIA Başkanı Goss'un Ankara ziyareti nedeniyle İstanbul'da da 27 saat kaldığı belirtilen "CIA uçakları" konusu yeniden öne çıktı. 
CIA görevlilerinin, El Kaide'nin Türkiye sorumlusu olduğu öne sürülen ve cezaevinde bulunan Sakka'yı sorguladıkları iddiası gündemdeydi. Bu iddiayı Sakka'nın avukatı sık sık tekrarladı. 
Dışişleri Bakanı Abdullah Gül de dahil olmak üzere bu iddia birkaç kez yalanlanmış olsa da CIA Başkanı'nın ziyareti konuyu yeniden gündeme taşıdı. 
Adalet Bakanı Cemil Çiçek de dünkü görüşmemizde, kesin ifadelerle böyle bir sorgulama olmadığını yineledi 
"Böyle bir sorgulama söz konusu olmadığı gibi, böyle bir görüşme dahi söz konusu değildir. Adı geçen kişiyi kimlerin ziyaret ettiği isim isim bellidir. İsim listesi savcılıkta mevcuttur. İddialar gerçek değildir." 

'Düzenleme yok' 
Ankara ve Kuzey Irak trafiğinin yoğunlaşması, "Acaba Ankara, yine bir pişmanlık düzenlemesi veya Terörle Mücadele Yasası'nda değişiklik mi öngörüyor" sorularını da gündeme taşımıştı. 
Çiçek bu sorulara da olumsuz yanıt veriyor. Böyle bir çalışma içinde olmadıklarını, bu yönde bir taleple de karşılaşmadıklarını vurguluyor. 

'İşbirliği' 
Çiçek, FBI ve arkasından CIA Başkanı'nın yaptığı Ankara temaslarında, terörle mücadelede işbirliğinin elbette konu edilmiş olacağını belirtiyor. Terörle mücadelenin küresel bir nitelik taşıdığını, bu bağlamda, ülkelerin istihbarat örgütleri arasında bilgi alışverişi kadar doğal bir faaliyet olamayacağını kaydediyor ve "Hatta" diyor, "eski bütçelerde karşılıklı bilgi alışverişi için fasıl bulunulurdu." 
İstihbarat işbirliğinin yeni bir olgu olmadığını belirten Çiçek, bu sayede İtalya'da, Hollanda'da gerçekleştirilen operasyonlara dikkat çekiyor. 
Çiçek'e göre bu tür temasların ve işbirliği faaliyetlerinin olağanüstü bir yönü yok... 



</TEXT>
</DOC>
