<DOC>
<DOCNO> 408205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/son/sondun13.html </URL>
<DATE> 2005/12/31/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Valinakis Karamanlis Ankara'yı ziyaret edecek... 
</HEADLINE>
<TEXT>

     Yunanistan Dışişleri Bakan Yardımcısı Yannis Valinakis, Başbakan Kostas Karamanlis'in Ankara'ya resmi ziyarette bulunması için alınmış bir karar olduğunu söyledi. 
     Atina'da yayımlanan To Vima gazetesine demeç veren Valinakis, bu ziyaretin mümkün olan en verimli biçimde geçmesi için Türk ve Yunan hükümetlerinin bu amaca uygun bir tarih üzerinde anlaşacaklarını belirtti. 
     Türkiye'nin AB ile ilişkilerine de değinen Valinakis, dönem başkanlığını devralan Avusturya'nın, Türkiye'nin yükümlülüklerini yerine getirmesi konusuna daha ciddi şekilde eğileceği kanısında olduğunu kaydetti. 
     Türkiye'nin AB üyeliğine sıcak bakmayan Avusturya'nın izleyeceği tavrın Türk-Yunan ilişkilerinde gerginlik yaratması olasılığına ilişkin soruyu da yanıtlayan Valinakis, ''Türkiye'nin çağdaş bir Avrupa devleti olması mücadelesi öncelikle kendisini ilgilendiriyor. Türkiye, izlemesi gereken yolu bildiği gibi kontrolün sıkı biçimde yapılacağını da biliyor'' dedi. 
     Soru üzerine, Türkiye'nin AB sürecinin üyelik hedefine ulaşmaması ihtimaline de değinen Valinakis, Atina'nın Türkiye'nin AB kriter ve şartlarına olumlu ve yapıcı bir karşılık vermesini umduğunu kaydetti. 
     Valinakis, ''Bu, Yunan hükümetinin ve tüm siyasi partilerin ortak stratejik tercihidir. Uzun ve güç bir süreçte beklenmeyen gelişmeler yaşanabilir. Siyasette gerçekçi bir yaklaşımla tüm olasılıkları hesaba katmak gerekir'' diye konuştu. 
     
</TEXT>
</DOC>
