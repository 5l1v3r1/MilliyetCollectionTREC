<DOC>
<DOCNO> 407723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sontur26.html </URL>
<DATE> 2005/12/29/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Pamuk hakkındaki ''Orduya hakaret'' soruşturmasında takipsizlik kararı 
</HEADLINE>
<TEXT>

     Yazar Orhan Pamuk hakkında, bir Alman gazetesinde yayınlanan demeçte "askeri alenen aşağılamak" suçunu işlediği iddiasıyla Şişli Cumhuriyet Başsavcılığı’nca yürütülen soruşturmada "takipsizlik kararı" verildi ve böylece dava düşmüş oldu. 
     Hukukçular Birliği Yönetim Kurulu üyesi avukat Kemal Kerinçsiz, Almanya’da yayınlanan bir gazetenin 20 Ekim 2005 tarihli sayısında yer alan demecinde, TCK’nın 301 2. maddesinde tanımlanan "askeri alenen aşağılamak" suçunu işlediği gerekçesiyle 24 Ekim 2005 tarihinde Orhan Pamuk hakkında Şişli Cumhuriyet Başsavcılığı’na suç duyurusunda bulundu. 
     Bunun üzerine Pamuk hakkında soruşturma başlatan başsavcılık, sonuçta "takipsizlik kararı" verdi. Avukat Kerinçsiz ise kendisine tebliğ edilmesinden sonra karara itiraz edeceğini bildirdi. 
     Yazar Orhan Pamuk hakkında bir Alman gazetesinde yayınlanan demeçte "askeri alenen aşağılamak" suçunu işlediği iddiasıyla başlatılan soruşturmadaki "takipsizlik kararı", "Eleştiri amacıyla yapılan düşünce açıklamaları suç oluşturmaz" hükmünü içeren TCK’nın 301. maddesinin 4. fıkrası ile Avrupa İnsan Hakları Sözleşmesi’nin "ifade özgürlüğü"nü düzenleyen 10. maddesi uyarınca verildi. 
     AA muhabirinin aldığı bilgiye göre, Hukukçular Birliği Yönetim Kurulu üyesi avukat Kemal Kerinçsiz, Almanya’da yayınlanan bir gazetenin 20 Ekim 2005 tarihli sayısında yer alan demecinde, TCK’nın 301 2. maddesinde tanımlanan "askeri alenen aşağılamak" suçunu 
     işlediği gerekçesiyle 24 Ekim 2005 tarihinde Orhan Pamuk hakkında Şişli Cumhuriyet Başsavcılığı’na suç duyurusunda bulundu. 
     Bunun üzerine soruşturma başlatan başsavcılık, sonuçta TCK’nın 301 4. maddesi ile Avrupa İnsan Hakları Sözleşmesi’nin 10. maddesi 
     uyarınca "takipsizlik kararı" verdi. 
     1 Haziran 2005’te yürürlüğe giren 5237 sayılı Türk Ceza Kanunu’nun 
     "Türklüğü, Cumhuriyeti, devletin kurum ve organlarını aşağılama" suçunu düzenleyen 301. maddesinin 4. fıkrası, "Eleştiri amacıyla yapılan düşünce açıklamaları suç oluşturmaz" hükmünü içeriyor. 
     "Takipsizlik kararı"na dayanak oluşturan Avrupa İnsan Hakları Sözleşmesi’nin "ifade özgürlüğü" başlığını taşıyan 10. maddesinin ilk fıkrasında da "Herkes görüşlerini açıklama ve anlatım özgürlüğüne sahiptir. Bu hak, kanaat özgürlüğü ile kamu otoritelerinin müdahalesi ve ülke sınırları söz konusu olmaksızın haber veya fikir almak ve vermek özgürlüğünü de içerir. Bu madde, devletlerin radyo, televizyon ve sinema işletmelerini bir izin rejimine bağlı tutmalarına engel değildir", ikinci fıkrasında da "Kullanılması görev ve sorumluluk yükleyen bu özgürlükler, demokratik bir toplumda, zorunlu tedbirler niteliğinde olarak, ulusal güvenliğin, toprak bütünlüğünün veya kamu emniyetinin korunması, kamu düzeninin sağlanması ve suç işlenmesinin önlenmesi, sağlığın veya ahlakın, başkalarının şöhret ve haklarının korunması veya yargı gücünün otorite ve tarafsızlığının sağlanması için yasayla öngörülen bazı biçim koşullarına, sınırlamalara ve yaptırımlara bağlanabilir" hükmü yer alıyor. 
     
</TEXT>
</DOC>
