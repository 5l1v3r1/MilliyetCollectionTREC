<DOC>
<DOCNO> 404924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/spor/spo14.html </URL>
<DATE> 2005/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Özerten'den gözdağı 
</HEADLINE>
<TEXT>


MHK Başkanı, hakem ara seminerinde "Kriterlerimize uymayanlar zaman içinde ayıklanacak" diye konuştu 


MHK 2005-2006 sezonu hakem ara semineri, Antalya Titanik Otel'de başladı. Başkan Ufuk Özerten, Türk hakemlerinin en büyük eksikliğinin "sevgisizlik" olduğunu vurguladı. Başarılı olmaları için hakemlerden birbirlerini sevmelerini isteyen Özerten, "Hiç bir zaman önünüzdekini arkadan çelme takarak geçmeye kalkmayın" dedi. 
Ufuk Özerten, şöyle devam etti 
"Sizden kul hakkı yememenizi, adil ve güvenilir olmanızı istiyoruz. Sahada saygın, adil, güvenilir olmak için en önemli husus kişilikli olabilmektir. Sizin yaşınızdakilere kişilik, adamlık öğretemeyiz, sizlere futbolun kurallarıyla ilgili eğitim verebiliriz. Lütfen bu konuda samimi olun. Biz, bu kriterdeki arkadaşlarla yol arkadaşlığı yapmak istiyoruz. Bu kriterlere uygun olmayanlar ya ayrılacak, ya da zaman içinde ayıklanacak. Bunu sizler yapacaksınız. Sizler kötü olanı açığa çıkarıp içinizde barındırmayacaksınız." 
Seminerin yapıldığı otelle yapılan pazarlık sırasında içkinin kaldırılarak fiyattan düşülmesini istediğini anlatan Özerten, otelin konseptine uygun olmadığı için bu teklifin kabul edilmediğini söyledi. Hakemlerden içki konusunda hassasiyet göstermelerini isteyen Özerten, "Hakemlik adamlığına yakışır şekilde davranacağınıza inancımız tam. Bizleri mahçup etmeyeceğinize inanıyoruz" diye konuştu. 
Hakemleri baraj açma konusunda eleştiren Özerten, "Sizlere baraj açmayı öğretemedik. Göz kararıyla açıyorsunuz. Dünyanın önde gelen hakemleri pozisyonun durumuna göre adımlarla 9.15'i açıyor. Barajı adımlarla açmanız sizi küçültmez" dedi. 


</TEXT>
</DOC>
