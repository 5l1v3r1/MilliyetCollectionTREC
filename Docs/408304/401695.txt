<DOC>
<DOCNO> 401695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/soneko34.html </URL>
<DATE> 2005/12/08/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Sigara paketlerinde yasal uyarılı yeni dönem... 
</HEADLINE>
<TEXT>

     Philsa Murahhas Azası Turhan Talu, 1 Ocak 2006'dan itibaren sigara paketlerinde uygulanacak yeni yasal uyarılar kapsamındaki AB'ye uyum çerçevesinde, en kısa zamanda ölçüm değerlerinin kontrolü amacıyla bağımsız bir laboratuvar kurulması gerektiğini kaydetti. 
     Talu, sigarada düzenlenen ''Ürün Standartı Yönetmeliği'' ile ilgili hazırlıkların anlatıldığı basın toplantısında yaptığı konuşmada, söz konusu hazırlıkların sigaranın içeriğiyle değil paketleriyle ilgili olduğunu belirtti. 
     Bu yöndeki çalışmaları bir yıldır sürdürdüklerini ve bu kapsamda 34 paket formatının tüm baskı silindirlerinin yeniden düzenlendiğini kaydeden Talu, her renk için ayrı bir silindir hazırladıklarını, bunun kendilerine maliyetinin 1 milyon dolar olduğunu bildirdi. Talu, yeni uygulamanın şirketlere rekabetçi bir avantaj getirmeyeceğini ifade etti. 
     Ürettikleri sigaraları kendi laboratuvarlarında kontrol ettiklerine işaret eden Talu, ''Ancak şu anda bütün ürünler Tekel laboratuvarlarında test ediliyor. Tekel, benim rakibim. Yarın öbür gün özelleşecek ve kime gideceğini bilemem. En kısa zamanda bağımsız bir laboratuvar kurularak paketin üzerinde yazılı olan zifir, nikotin ve karbonmonoksit ölçüm değerleri burada kontrol edilmeli'' diye konuştu. 
     AB'de denetimin bir devlet kuruluşu tarafından değil tarafsız bir laboratuvar tarafından yapıldığını belirten Talu, ''Türkiye'de de bağımsız laboratuvar bu işi yapmalı, Tütün Üst Kurulu ise bu laboratuvarı denetleyebilir'' dedi. 
     Talu, AB'de bu ölçülere uyulmadığının tespiti halinde durumun hem tüketicilere duyurulduğunu, hem de devam eden bir uygulamaysa ürünlerin toplatılmasına kadar varan yaptırımın söz konusu olduğunu anlattı. 
     
     ''TÜKETİCİ DAHA VURUCU BİR ŞEKİLDE BİLGİLENECEK'' 
     Talu, Ocak ayından itibaren paketler üzerindeki ''lights'' ve ''ultra lights'' gibi tanımlamaların, dünyada kanun koyucu ve sağlık otoritelerinin tüketiciyi yanlış yönlendirdiği gerekçesiyle aldığı karar doğrultusunda kaldırılacağını belirterek, ''Şunu unutmamak gerekir ki sağlığa daha az zararlı veya sağlığa yararlı bir sigara yok'' dedi. 
     Yeni uygulamaların tüketicilerin satın alma davranışlarına nasıl yansıyacağını şu anda bilemediklerini vurgulayan Talu, ''Ancak çok büyük bir fark olacağını sanmıyorum. Tüketiciyi daha vurucu bir şekilde bilgilendirmenin dışında bence pek bir şeyi yok'' diye konuştu. 
     Talu, uygulamada ayrıca 2006 yılında ağırlık bazında ürünlerin yüzde 20'si, 2007'de de yüzde 30'u oranında geriye toplama zorunluluğu olacağını kaydetti. 
     Dünyada Marlboro'nun şu andaki piyasa değerinin 43 milyar dolar olduğuna işaret eden Talu, sahteciliğe de dikkat çekerek, ''Tüm ilgili kesimler ve kolluk kuvvetlerinin desteğiyle sahte ürünlerle mücadelede adeta bir savaş grubu kuruluyor'' dedi. 
     Talu, Marlboro ürünlerde Türk tütünü kullanıldığına değinerek, Türkiye'den 250 milyon dolarlık tütün aldıklarını söyledi. 
     
     AB'YE UYUM YÖNETMELİĞİ 
     Tütün, Tütün Mamulleri ve Alkollü İçkiler Piyasası Düzenleme Kurumu TAPDK tarafından, AB Ürün Yönetmeliği mevzuatına uygun yayınlanan ''Tütün Mamullerinin Zararlarından Korumaya Yönelik Üretim Şekline, Etiketlenmesine ve Denetlenmesine İlişkin Usul ve Esaslar Hakkında Yönetmelik'' ile 1 Ocak 2006'dan itibaren şu kurallar getirilecek 
     ''Paketin ön yüzünün yüzde 30'unda ve arka yüzünün yüzde 40'ında sağlık uyarıları yer alacak. Sağlık uyarılarının 2'si paketin ön yüzünde, 14'ü ise arka yüzünde dönüşümlü olarak kullanılacak. Zifir, nikotin ve karbonmonoksit değerleri paketin yan yüzünün yüzde 10'unu kapsayacak şekilde yer alacak. Paketler üzerindeki lights, ultra lights gibi tanımlamalar kaldırılacak. Bir yıl süreyle eski ve yeni paketlerin pazarda aynı anda bulunması mümkün olacak.'' Yönetmelik ayrıca 1 Ocak 2007'den itibaren her bir adet sigara için zifir, nikotin ve karbonmonoksit değerlerinin sırasıyla en fazla 12 mg, 1 mg ve 10 mg olmasını öngörüyor. 
     Kartonlar üzerinde de yasal uyarıların yer alacağı yeni uygulamada, sigara paketi üzerinde ''sigara içmek öldürür'', ''sigara içenler genç yaşta ölür'' gibi sağlık uyarıları dikkat çekiyor. 
     
</TEXT>
</DOC>
