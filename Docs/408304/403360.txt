<DOC>
<DOCNO> 403360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/soneko14.html </URL>
<DATE> 2005/12/14/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Telsim'in Vodafone'a satışı İngiliz basınında... 
</HEADLINE>
<TEXT>

     LONDRA ANKA 

Telsim’in 4.55 milyar dolara İngiliz Vodafone şirketine satışı, İngiliz basında geniş yer aldı. Bazı İngiliz gazeteleri, Telsim’in "oldukça pahalı" satıldığı yorumunu yaptı. 
     
     GUARDIAN "1 MİLYAR DOLAR YATIRIM BEKLENİYOR" 

     Vodafone’un Türkiye’nin ikinci en büyük GSM Operatörü Telsim’i aldığını belirten Guardian, İngiliz şirketin Kuveyt, Mısır ve Dubai şirketleriyle yoğun bir rekabete girdiğini belirtti. Gazete, Vodafone’un verdiği 4.55 milyar dolara ek olarak önümüzdeki 3 yılda şirketin hizmetlerini geliştirebilmek için 1 milyar dolar daha yatırım yapmasının beklendiğini belirtti. Haberde satışın Investec Securities şirketinin analizcileri tarafından ilk bakışta çekici bir stratejik adım gibi görüldüğü, ancak çok çok pahalı bir alışveriş olduğu şeklinde yorumlandığı ifade edildi. 
     
     FT "AVRUPA’NIN BÜYÜME POTANSİYELİ OLAN BİR PAZARINA GİRDİ" 

     Financial Times ise, Vodafone şirketinin Telsim’i almasının İngiliz grubuna Avrupa’nın hala büyüme potansiyeli olan bir telekomünikasyon pazarına girmesini sağladığını belirtti. 
     
     INDEPENDENT "VODAFONE NOEL’DE TÜRKİYE’YE GİTTİ" 

     Independent gazetesi, Telsim’in satışı sırasında Vodafone’un Ortadoğulu rakipleriyle zaman zaman agresif bir rekabet içine girdiğini belirtti. Gazete, Vodafone CEO’su Arun Sarin’in eleştirilerin aksine fiyatın adil olduğunu savunduğunu aktardı. Haberde, "Vodafone’un Noel’de Türkiye’ye gittiği" yorumu yapıldı. 
     
     TIMES "BEŞ YILDA FAZLA BİR KAZANÇ BEKLENMİYOR" 

     Analizciler arasında Vodafone’un Telsim için verdiği 4.55 milyar doların yüksek bir rakam olduğu görüşünü paylaşanlar olduğunu belirten Times gazetesi, Vodafone’un 1.2 milyar dolar daha yatırım yapmasının gerektiği ve şirketin 5 yıl içinde fazla bir kazanç elde etmesinin beklenmediği yorumunu yaptı. Haberde, bir başka yorumcunun da "Ucuz değil ancak doğru pazar" dediği de ifade edildi. 
     
     TELEGRAPH "ÇOK PAHALI BİR İŞ" 

     Diğer bir İngiliz gazetesi The Daily Telegraph da analistlerin Vodafone’nin büyümek için çok pahalı bir alım yaptığını düşündüklerini belirterek Vodafone’nin Telsim için fazla para verdiği korkularının hisselerinin fiyatının düşmesine neden olduğuna dikkat çekti. 
     
     BBC TÜRKİYE’NİN AB ÜYELİĞİ LEHİNDEKİ ARGÜMANLARI 

     GÜÇLENDİRECEK İngiliz yayın kurumu BBC de, Türkiye’nin 72 milyon nüfusu ile Vodafone için dördüncü büyük pazarı olduğunu belirterek Vodafone’un Telsim’in modernizasyonu için 1 milyar dolarlık yatırım da yapacağını belirtti. Telsim’in kısa vadede zarar etmesi beklendiğini kaydeden BBC, "Telsim’in özelleştirilmesi Türkiye’nin AB üyeliği lehindeki ekonomik argümanlara daha da ivme kazandıracak" yorumunu yaptı. 
     
     NYT "3 MİLYAR DOLARA SATILMASI BEKLENİYORDU" 

     Telsim’in satışı, İngiliz basınında olduğu kadar Amerikan basını tarafından da takip edildi. New York Times gazetesi, Telsim’in 3 milyar dolara satılmasının beklendiğini ancak bir düzineden fazla şirketin rekabeti ile Vodafone’un 4.55 milyar dolara Telsim’i aldığı aktarıldı. 

     
</TEXT>
</DOC>
