<DOC>
<DOCNO> 403543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/magazin/axmag01.html </URL>
<DATE> 2005/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet Kaya'nın yeni albümü 
</HEADLINE>
<TEXT>


MAGAZİN SERVİSİ 

Ölümünün üzerinden beş yıl geçen Ahmet Kaya'nın hiç yayımlanmamış türkülerinden oluşan "Kalsın Benim Davam Divan'a Kalsın" isimli albümü piyasaya çıktı. Kaya'nın eşi Gülten Kaya'nın prodüktörlüğünde GAM Müzik etiketiyle hazırlanan albüm, sanatçının 21'inci albümü olma özelliğini taşıyor. Kayıtları dört ayrı aranjörle dört farklı stüdyoda, toplam altı ayda tamamlanan albümde Pir Sultan Abdal, Celal Güzelses ve Fazıl Hüsnü Dağlarca gibi dev isimlerin eserleri yer alıyor. Albümün kartonetinde de Kaya'nın kendi orijinal el yazısıyla yazdığı "Yıldızlar ve Çiçekler Ülkesi'nden" başlıklı mektubu ve Gülten Kaya'nın eşine duyduğu özlemi kaleme aldığı "Sevgili" başlıklı şiirsel mektubu bulunuyor. 


</TEXT>
</DOC>
