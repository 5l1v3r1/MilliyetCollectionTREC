<DOC>
<DOCNO> 407463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sonyas15.html </URL>
<DATE> 2005/12/28/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
'Organize İşller'in Almanya galası yapıldı 
</HEADLINE>
<TEXT>

     Yönetmenliğini Yılmaz Erdoğan'ın üstlendiği ''Organize İşler'' filminin Almanya galası Berlin Cinemaxx sinemasında yapıldı. 
     Galaya filmin başrol oyuncuları Yılmaz Erdoğan ve Demet Akbağ'la birlikte diğer oyuncular Tolga Çevik, Altan Erkekli, Özgü Namal, Erdal Tosun ve Ebru Akel katıldı. 
     Türkiye'nin Berlin Büyükelçisi Mehmet Ali İrtemçelik ve Berlin Başkonsolosu Ahmet Nazif Akman'ın eşleriyle birlikte katıldıkları galada, oyuncu Birol Ünsal, milli futbolcular Yıldıray Baştürk, Halil ve Hamit Altıntop kardeşler de hazır bulundu. 
     Yılmaz Erdoğan galadan sonra düzenlenen basın toplantısında, filmde yaşanan birçok olayın gerçek hayattan alındığını belirterek, yaşanan olayları güzel bir dilde anlatmak istediklerini söyledi. 
     Filmde özellikle İstanbul'u tanıtmak gibi bir amaçlarının olmadığını kaydeden Erdoğan ''Ancak çekimlerde ortaya çıkan güzel İstanbul görüntülerinin bu kentin tanıtımına da katkı sağlayacağına inanıyorum'' dedi. 
     Almanya'da da film çekmesinin söz konusu olabileceğini belirten Erdoğan, ''Almanya'da değerli sinemacılar var. Fatih Akın bunlardan biri. Buradaki değerli arkadaşlarla ortak bir çalışma yapabiliriz'' diye konuştu. 
     
</TEXT>
</DOC>
