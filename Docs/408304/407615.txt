<DOC>
<DOCNO> 407615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/soneko19.html </URL>
<DATE> 2005/12/29/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Yurtdışından getirilen elektronik eşya için ek ödeme yapılacak 
</HEADLINE>
<TEXT>

     2006 yılı için geçerli olmak üzere, ticari ithalat maksadı dışında yurt dışından getirilecek televizyon, radyo, uydu alıcısı gibi cihazlardan, bir defaya mahsus 10-215 Avro arasında ücret alınacak. 
     Bakanlar Kurulu'nun konuya ilişkin kararı, Resmi Gazete'nin bugünkü sayısında yayımlandı. 
     Buna göre, ticari ithalat maksadı dışında yurt dışından getirilecek renkli televizyon, siyah-beyaz televizyon, radyo, video, televizyon uydu alıcıları, birleşik cihazlar ile bunların dışında kalan radyo televizyon yayını almaya yarayan her türlü cihazlar için, bir defaya mahsus değişen tutarlarda ücret alınacak. 
     Karar uyarınca, renkli televizyonlardan 51 ekrana dahil 51 dahil 55 Avro, 51 ekran-67 ekran arası 67 dahil 85 Avro, 67 ekran-85 ekran arası 85 dahil 100 Avro, 85 ekran-116 ekran arası 116 dahil 120 Avro, 116 ekrandan yukarı renkli televizyonlar için 150 Avro, oto televizyonu için de 85 Avro alınacak. 
     51 ekrana kadar siyah-beyaz televizyonlar için 25 Avro, 51 ekrandan yukarı siyah beyaz televizyonlar için 30 Avro alınması kararlaştırılırken, cep tipi radyo alıcıları için 10 Avro, oto radyo alıcıları için 15 Avro, rack tipi birleşik cihazlardan tuner radyo alıcı kartları için 180 Avro istenecek. 
     Videolar, video kameralar televizyon yayınları alma ve kaydetme özelliği olanlar için 180 Avro, tek kanallı televizyon uydu alıcı cihazları için 30 Avro, çok kanallı televizyon uydu alıcı cihazları için 70 Avro alınacak. 
     Kombine cihazlarda ise televizyon ağırlıklı birleşik cihaz getirmek isteyenler 95-215 Avro, radyo ağırlıklı bileşik cihaz getirmek isteyenler de 10-180 Avro arasında değişen ücretler ödemek zorunda kalacak. 
     TV tuner kartı için ödenecek rakam 10 Avro olarak belirlenirken, söz konusu cihazlar dışında kalan, radyo-televizyon yayını almaya yarayan her türlü cihaz için 180 Avro ödenmesi gerekiyor. 
     
</TEXT>
</DOC>
