<DOC>
<DOCNO> 404662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sondun28.html </URL>
<DATE> 2005/12/19/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Bağdat'ta zafer Birleşik Irak İttifakı'nın 
</HEADLINE>
<TEXT>

     Irak'ta yapılan seçimlerden sonra Bağdat'ta oyların yüzde 89'unun sayıldığı, buna göre Birleşik Irak İttifakı'nın burada oyların yüzde 58'ini aldığı bildirildi. 
     Seçim Komisyonu yetkilisi Adil Ellami, Şiilerden oluşan Birleşik Irak İttifakı'nın ülkedeki en büyük seçim bölgesinde şimdiye kadar sayılan oyların 1 milyon 403 bin 901'ini aldığını, Birleşik Irak İttifakı'nı 451 bin 782 oyla Sünnilerin oluşturduğu Irak Uzlaşı Cephesi ve 327 bin 174 oyla eski Başbakan İyad Allavi'nin Irak Ulusal Listesi'nin aldığını açıkladı. 
     Ellami, parlamentodaki 275 sandalyenin 59'u için yarışan 2 bin 161 adayın bulunduğu Bağdat vilayetinde kaç kişinin oy kullandığına ilişkin bilgi vermedi. 
     Abdülaziz Hekim'in Birleşik Irak İttifakı, aralarında Başbakan İbrahim Caferi'nin Dava partisi ile Mukteda Sadr'ın radikal hareketi temsilcilerinin de bulunduğu 17 Şii hareketinden oluşuyor. 
     Uzlaşı Cephesi adlı ittifak İslam Partisi, Halk Konferansı ve Ulusal Diyalog Konseyi gibi Sünni grupları bir araya getiriyor. 
     
</TEXT>
</DOC>
