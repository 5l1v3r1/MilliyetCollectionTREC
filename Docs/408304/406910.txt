<DOC>
<DOCNO> 406910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/yasam/yas03.html </URL>
<DATE> 2005/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşiret mensupları nişanda buluştu 
</HEADLINE>
<TEXT>


İzol aşiretinin liderlerinden Mustafa İzol'un kızı Esra'nın nişan töreninde 3 kilo altın takıldı 

BÜLENT OKUTAN, MEHMET HARBURCU Şanlıurfa DHA 

Güneydoğu'nun en büyük aşiretlerinden olan İzol aşiretinin eski liderlerinden, bir süre önce yaşamını yitiren Mustafa İzol'un kızı Esra ile Hakim İzol'un işadamı oğlu Serdar nişanlandı. Törende gelin adayına yaklaşık 3 kilogram altın takıldı. 
Beş yıldızlı El - Ruha Oteli'nde gerçekleşen törende Şanlıurfa Belediye Başkanı AKP'li Ahmet Fakıbaba da hazır bulundu. 

Dolarlar havada uçuştu 
Törende bir araya gelen aşiret mensupları ve davetlilerden oluşan 500 kişi, yerel türkücü Civanroj Tüysüz'ün seslendirdiği türkülerle halay çekip eğlendi. Binlerce doların havalarda uçuştuğu gecede, davetliler çifte takı takmak için birbirleri ile yarıştı. 
Avukat Mustafa Hartavi'nin genç çiftin nişan yüzüklerini takmasının ardından takı törenine geçildi. Davetlilerin takı için kuyruğa girdiği törende, Esra İzol'a yaklaşık 3 kilogram altın takıldı. Esra İzol takıların ağırlığından güçlükle oynayabildi. 



</TEXT>
</DOC>
