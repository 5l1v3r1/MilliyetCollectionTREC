<DOC>
<DOCNO> 408289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/son/sontur28.html </URL>
<DATE> 2005/12/31/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
Kurbanlıklara görünmez kalemle işaretleme... 
</HEADLINE>
<TEXT>

     Antalya İl Jandarma Komutanlığı ekipleri, Kurban Bayramı öncesinde hayvan hırsızlığını önlemek amacıyla, kurbanlıkları görünmez kalemle işaretleme uygulaması başlattı. 
     Antalya İl Jandarma Komutanlığı'nın sorumluluk alanında kaçak et kesimi ve çalıntı kurbanlık hayvan alım ve satımını engellemek amacıyla başlattığı uygulama kapsamında, küçükbaş ve büyükbaş hayvanlar yazısı okunmayan kalemle kodlu olarak işaretleniyor. 
     Jandarma ekipleri, daha sonra hayvan nakilleri, mezbahaneler, kesim yerleri ve kurbanlık pazarlarında özel ışık sistemiyle önceden işaretlenmiş hayvanları takip ediyor. 
     Yetkililer, işaretlenen hayvanların Antalya dışına kaçırılmış dahi olsa şehir giriş ve çıkışlarında sivil ve resmi jandarma ekipleri tarafından kontrol edilebileceğini bildirdiler. 
     Uygulamanın Kurban Bayramı ve sonrasında da süreceğini belirten yetkililer, bu uygulamayla kaçak kesim ve çalıntı hayvan ticaretinin önüne geçileceğini kaydettiler. 
     
</TEXT>
</DOC>
