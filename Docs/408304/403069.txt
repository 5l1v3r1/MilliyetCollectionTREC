<DOC>
<DOCNO> 403069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/soneko36.html </URL>
<DATE> 2005/12/13/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Telsim Motorola ve Nokia ödemesi dışında 3.2 milyar dolar kalıyor 
</HEADLINE>
<TEXT>

     Tasarruf Mevduatı Sigorta Fonu TMSF Başkan Yardımcısı ve Telsim Yönetim Kurulu Başkanı Ferruh Tunç, Motorola ve Nokia ödemeleri dışında Telsim'in satışından elde edilen 4 milyar 550 milyon dolarlık rakamda Türkiye'ye kalan paranın 3 milyar 298 milyon dolar olacağını bildirdi. 
     Tunç, Telsim ihalesinin ardından basın mensuplarının sorularını yanıtlarken, Vodafone'un söz konusu satış rakamı üzerinden yüzde 18 KDV ödemesiyle ilgili bir soru üzerine, ''KDV bu satıştan TMSF'ye düşecek pay oranında tatbik edilmeyecek, yani istisna olacak. Tamamı üzerinden KDV alınmayacağı açık. Gerçekleşen satıştan TMSF'ye düşen kısım ne ise satış bedelinin o oranı KDV'ye tabi olmayacak'' dedi. 
     TMSF'ye kalan rakamı hesaplamanın zor olduğunu belirten Tunç, şunları kaydetti 
     ''Oldukça teknik bir iş. Onu arkadaşlara bırakmak lazım. Ama Motorola ve Nokia ödemeleri var. Satışa endekslenmiş bir kısmı vardı. 2.5 milyar doların üzerine çıkması halinde Motorola'ya yüzde 20'ye tamamlayacak, aşan kısmın yüzde 20'si... Nokia ile de yüzde 7.5'ini ilaveten ödememiz gereken protokoller yapmıştık. Motorola ve Nokia dışında o hesapla bağlayıcı olmamak üzere Türkiye'ye kalan para 3 milyar 298 milyon dolar. 3 milyar 300 milyon dolar hangi oranda olursa olsun kamuya gidecek. Türkiye hazinesine gidecek tutar budur. Ama kimin hesabından gidecek, TMSF üstünden mi, vergi dairesi üstünden mi Bunlar için ince bir hesap yapmak lazım.'' Tunç, diğer borçların hangileri olduğu yönündeki bir soru üzerine de ''Vergi, sigorta, hazine... Bu toplam şu anda ya bütçeye ya Hazine'ye geçecek. Hazineye iki türlü kaynak akması söz konusu. Birisi doğrudan satış bedelinden Hazine'nin Telsim'den olan alacaklarına düşen pay, diğeri de TMSF'ye düşen payın, TMSF'nin Hazine'ye olan borçlarının mutabakatı çerçevesinde aktarımı'' diye konuştu. 
     Tunç, satış rakamıyla ilgili tahminini sorulması üzerine de ortaya çıkan rakamla tahminin örtüştüğünü söyledi. 
     
     UZAN'IN BORCU İÇİN HER AY YÜZDE 4 GECİKME ZAMMI VAR 
     TMSF Satış Komisyonu Başkanı Fethi Çalık da 4 milyar 550 milyon dolarlık satış rakamından vergi ve SSK gibi çeşitli ödemeler olacağını ve bunları ayrıştıracaklarını belirterek, ''Biz bunu direkt fon ödemesi olarak düşünmeyeceğiz'' dedi. 
     Çalık, Uzan'ın borcu için her ay yüzde 4 gecikme zammı olduğunu, şu anda 17 katrilyon TL borcu bulunduğunu anlattı. 
     Fethi Çalık, KDV ile ilgili bir soru üzerine ''Vodafone ödeyeceği para için yüzde 18 de vergi ödeyecek'' diye konuştu. 
     
     5 MİLYAR DOLARDAN YÜZDE 10 SAPMA 
     İhale sonrasında bir grup gazeteci ile sohbet eden İhale Komisyonu Başkanı Mehmet Çalışkan ise bedelin peşin olduğunu ve Kurul'un onayından sonra sürecin başlayacağını bildirdi. 
     Çalışkan, bir gazetecinin ne kadar süreceğine ilişkin soruyu, ''Umudumuz kısa sürede tamamlanması'' diyerek yanıtladı. 
     Bir gazetede Telsim'in 5 milyar dolara satılacağı haberi anımsatılan Çalışkan, 5 milyar dolar rakamından yüzde 10 sapma olduğunu, bu tip ihalelerin çok büyük işler olduğunu, Türkiye'de bu yılki 2. büyük satışın gerçekleştirildiğini belirtti. 
     Şimdiye kadar kaç ihale yönettiği sorusunu yanıtlarken, sayısını anımsamadığını, ancak bu yılki büyük ihalelerin Telsim ve medya satışları olduğunu aktaran Çalışkan, ''Heyecanlandınız mı '' sorusu üzerine de, ihalenin çok uzun sürmediğini, en çok ilk yapılan radyo ihalesinde heyecan duyduğunu anlattı. 
     Çalışkan, bir gazetecinin yılın son büyük ihalesinin yapıldığını, bundan sonra izni düşünüp düşünmediğini sorması üzerine, böyle bir düşüncesi olmadığını, çalışmalara devam edeceğini söyledi. 
     Açık artırmayı yöneten Mehmet Pazvantoğlu da işlerinin sona ermediğini, önümüzdeki dönemde Adabank ve büyük meblağlı gayrimenkul ihalelerinin yapılacağını bildirdi. 
     
</TEXT>
</DOC>
