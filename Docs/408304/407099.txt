<DOC>
<DOCNO> 407099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sontur15.html </URL>
<DATE> 2005/12/27/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Nikahsız eşini tüfekle vurdu, oğlunun boğazını kesip öldürdü 
</HEADLINE>
<TEXT>

     Murat KİBRİTOĞLU-Yakup YILMAZ DHA 

      ADANA’da 52 yaşındaki Hüseyin Karahan, kendini soğuk odada yatırdığını iddia ettiği 17 yaşındaki oğlu Yakup Turk’un boğazını kesip öldürürken, imam nikahıyla yaşadığı 50 yaşındaki Hanım Turk’u de pompalı tüfekle yaraladı. 
     Olay, bugün saat 06.00 sıralarında Çamlıbel Mahallesi 11 sokakta meydana geldi. Hüseyin Karahan, zaman zaman ayrı yaşadığı imam nikahlısı Hanım Turk ve çocuklarıyla gece tartışarak evin başka bir odasında yalnız uyudu. Sabah uyanan Karahan, mutfaktan aldığı bıçakla küçük oğlu Yakup’un odasına gitti. Karahan, öz oğlunun boğazını bıçakla kesti. 
     Kanlar içindeki Yakup, bahçeye kaçıp kendini kurtarmaya çalışırken, Karahan bu kez Hanım Turk'un uyuduğu odaya yöneldi. Oğlunun çığlığı üzerine uyunan Hanım Turk, kapısını kilitledi. Evde sakladığı pompalı tüfeğini çıkaran Karahan, Hanım Turk'un kilitlediği kapıyı kırıp içeri girdi ve rastgele ateş etmeye başladı. Hanım Turk, karın boşluğundan yaralandı. 
     Daha sonra tekrar bahçede yatan oğluna yönelen Karahan, ateş etmek üzereyken gürültüye uyanan büyük oğlu Ahmet, babasının başına taşla vurarak engelledi, elini ısırarak tüfeği aldı. Olay yerine gelen polis tarafından yakalanan Karahan, verdiği ilk ifadesinde, kendini, dövmeye çalışan oğlundan savunduğunu iddia ederek, Zaten bir süredir kavgalıydık. Bir hafta önce eve geldim. Eşim ve çocuklarım bana kötü davranıyordu. Hatta beni soğuk odada yatırıyorlardı. Sabah oğlum beni dövmeye kalkışınca kendimi korudum'' dedi. 
     Boğazı kesilen Yakup, olay yerinde hayatını kaybederken, Hanım Turk da hastaneye kaldırılarak tedavi altına alındı. Büyük oğlunun başına taşla vurup yaraladığı Hüseyin Karahan da Adana Devlet Hastanesi’ndeki tedavisinin ardından Emniyet Müdürlüğü’ne götürüldü. Olay yerinde kanlı bir bıçak ve pompalı tüfek ele geçiren polis, soruşturmayı sürdürüyor. 
     
</TEXT>
</DOC>
