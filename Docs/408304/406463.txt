<DOC>
<DOCNO> 406463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/25/son/sonsiy10.html </URL>
<DATE> 2005/12/25/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Bakan Çelik 153 lise anadolu lisesine dönüştürüldü 
</HEADLINE>
<TEXT>

     Milli Eğitim Bakanı Hüseyin Çelik, bu yıl kamuoyunda süper lise olarak bilinen 1 yabancı dil ağırlıklı program uygulayan lisenin, Anadolu lisesine dönüştürüldüğünü bildirdi. 
     Çelik, CHP Denizli Milletvekili Mustafa Gazalcı'nın, süper liselerin, Anadolu liselerine dönüştürülmesine ilişkin yazılı soru önergesini cevapladı. 
     Yabancı dil ağırlıklı liselerin Anadolu liselerine dönüştürülmesi uygulamasına devam edildiğini ifade eden Bakan Çelik, 2005-2006 eğitim-öğretim yılında 1 yabancı dil ağırlıklı program uygulayan lisenin, kademeli olarak Anadolu lisesine dönüştürüldüğünü kaydetti. 
     Anadolu liselerinde bazı derslerin öğreniminin yabancı dille yapıldığını hatırlatan Çelik, yapılan araştırma sonuçlarına dayalı olarak veli, öğrenci, öğretmen görüş ve istekleri doğrultusunda gerekli değişikliğe gidilerek bu derslerin Türkçe okutulmasına başlandığını belirtti. 
     
     ''FARK KALMADI'' 
     Milli Eğitim Bakanı Çelik, yabancı dil ağırlıklı liseler ile Anadolu liselerinin haftalık ders saatleri sayısı, öğretim süresi, öğrenci alım iş ve işlemleri ile öğretim programları arasında hiçbir fark kalmadığını bildirdi. Çelik, Talim ve Terbiye Kurulu'nun 7 Haziran 2005 tarihinde Anadolu liseleri ile yabancı dil ağırlıklı liselerin kademeli olarak, ''Anadolu Lisesi'' adıyla tek program altında birleştirilmesini kararlaştırdığını hatırlattı. 
     Bakan Çelik, bir başka soruyu cevaplarken de 2004-2005 eğitim-öğretim yılındaki Anadolu imam hatip lisesi sayısının 147 olduğunu bildirdi. Çelik, bu yıl orta öğretimin yeniden yapılandırılması kapsamında yabancı dil ağırlıklı 2 imam hatip lisesinin, Anadolu imam hatip liselerine dönüştürüldüğünü kaydetti. 
     
     ÖĞRETMEN ATAMALARI 
     Hüseyin Çelik, Anadolu liselerine 28 bin 962, Anadolu imam hatip liselerine de değişik branşlardan 1403 öğretmen olmak üzere, toplam 30 bin 365 öğretmenin ataması yapıldığını ifade ederek, bu okulların norm kadro kriterlerine göre belirlenen öğretmen açığının ise 3 bin 461 olduğunu bildirdi. 
     
</TEXT>
</DOC>
