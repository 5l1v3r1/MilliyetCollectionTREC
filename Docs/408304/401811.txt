<DOC>
<DOCNO> 401811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sontur28.html </URL>
<DATE> 2005/12/08/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Market cinayeti aile içi infaz çıktı 
</HEADLINE>
<TEXT>

     Fatih KARAÇALI ADANA, DHA 

ADANA’da bir odasını markete çevirdiği evinde, boğazı kesilerek öldürülen 50 yaşındaki Numan Şahin’in aile içi infaza kurban gittiği ortaya çıktı. 
     Turgut Özal Bulvarı Ruh Sağlığı ve Hastalıkları Hastanesi karşısındaki Erkan Apartmanı zemin katındaki Sevcan Market’i çalıştıran Numan Şahin, 6 Aralık’ta işyerinde boğazı kesilerek öldürüldü. Şahin’in, şüpheli hareketleri nedeniyle gözaltına alınan 13 yıllık nikahsız eşi Fadime Tahta 38 ile onun akrabası Oğuz Karakılçık 28 tarafından öldürüldüğü, cinayetten birkaç saat önce cep telefonlarından mesajlaştıkları saptandı. 
     Zanlıların cep telefonlarındaki kayıtların incelenmesi sonucu, Fadime Tahta’nın yeğeninin eşi olan Oğuz’a, Bu gece gelecek misin Kapıyı açık bırakacağım'' diye mesaj çektiği, bu kişinin de, Tamam geleceğim, ama, dikkat et şüphelenmesin'' yanıtını verdiği, ardından Tahta’nın Şüphelenmez, sen merak etme'' mesajını geçtiği ortaya çıktı. Oğuz Karakılçık’ın evinde kanlı elbise de bulan polisin sorgulamasında zanlılar, suçu Ben değil o bıçakladı'' diye birbirlerine attı. 
     İlk eşinden boşandıktan sonra Numan Şahin ile birlikte yaşamaya başladığını söyleyen Fadime Tahta ifadesinde, Numan evlendiğimiz ilk zamanlar çok anlayışlı bir insandı. Sonra alkol almaya başladı. Ağabeyimin kızı E.’yi de yanımıza alıp biz büyüttük. E. serpilip evlilik çağına geldiğinde onu taciz etmeye başladı. Uyardım ama tacizlerini sürdürünce Oğuz ile evlendirip kızı kurtardık. Sonra ilk evliliğimden olan kızım Z.’ye sarkıntılık etmeye başladı. Artık dayanacak gücümüz kalmamıştı. Kızımı Gaziantep’de oturan Oğuz’ların yanına göndererek kurtarmaya çalıştım, tatillerde yanımıza gelince tacizi sürdürdü. Oğuz’un ablası H.’ye de sürekli cinsel tacizde bulunuyordu. Ölümü hak etmişti. Bugün olmazsa yarın bu iş olacaktı. O uslanmaz bir tacizciydi'' dedi. 
     
     ELBİSEDEKİ KAN GRUBU AYNI 

     Olay günü markete ayağında terlikle gelen Oğuz Karakılçık’ın Adana’da oturan babası Hacı Karakılçık’ın evinde de kanlı elbise bulundu. Elbisedeki kan ile öldürülen market sahibinin kanının aynı grup olduğu belirlendi. Olayda kullanılan bıçak da marketin bulunduğu apartmanın yanındaki boş arsada ele geçti. 
     Sorgulamaları tamamlanan iki zanlı, Tasarlayarak adam öldürmek'' suçundan bugün adliyeye sevk edilecek. 
     
</TEXT>
</DOC>
