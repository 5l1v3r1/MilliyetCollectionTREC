<DOC>
<DOCNO> 405619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sondun18.html </URL>
<DATE> 2005/12/22/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
KKTC'de 2005'te bir devir kapandı 
</HEADLINE>
<TEXT>

     Annan planının, 24 Nisan 2004'te yapılan referandumda Rumların ''hayır'' demesiyle reddedilmesinin ardından bir çözüme ulaşılamayan Kıbrıs'ta 2005 yılı, ''Annan yeni girişim başlatacak'' beklentisiyle geçti. Ancak, BM Genel Sekreteri Kofi Annan, yeni bir girişim başlatmak için koşulların uygun olmadığını belirtti. 
     Rumlar, Annan planında, kendi ''endişelerine'' yanıt veren değişiklik yapılması beklentisini her fırsatta dile getirirken, Kıbrıs Türk tarafı da referandum öncesi Kıbrıs Türklerine verilen vaatlerin yerine getirilmesi çağrısını dillendirdi ve izolasyonların kaldırılması için girişim başlattı. 
     KKTC'de 2005 yılında ''köklü iktidar değişikliği'' oldu. 20 şubatta erken genel seçim, 17 nisanda da cumhurbaşkanlığı seçimi yapıldı. 
     Erken genel seçim sonucunda, Cumhuriyetçi Türk Partisi CTP -Demokrat Parti DP koalisyon hükümeti Mehmet Ali Talat başkanlığında yeniden kuruldu. İkinci CTP-DP hükümetinin ilk işi, 2004 bütçesini meclisten geçirmek oldu. Çünkü, hükümetin azınlık durumuna düşmesi nedeniyle KKTC geçen yılı bütçesiz geçirmişti. 
     
     DENKTAŞ'SIZ SEÇİMİ TALAT KAZANDI 

     1976 yılındaki ilk seçimden 2000'e kadar toplam 6 kez Cumhurbaşkanı seçilen Rauf Denktaş, ilk kez 17 nisanda aday olmadı. 
     Denktaş'ın aday olmadığı 7. cumhurbaşkanlığı seçiminde 3'ü bağımsız 9 aday yarıştı ve seçimi CTP Genel Başkanı ve Başbakan Mehmet Ali Talat kazandı. Talat, Rauf Denktaş'ın katılmadığı seçimi, ilk turda, geçerli oyların yüzde 55.60'ını alarak KKTC'nin 2. cumhurbaşkanı seçildi. Talat, Denktaş'tan görevi, 24 nisan referandumunun birinci yıldönümünde devraldı. 
     Mehmet Ali Talat'ın, Cumhurbaşkanı seçilmesi nedeniyle başbakanlıktan ve CTP Genel Başkanlığı'ndan ayrılmasının ardından, yeni hükümet oluşumuna gidildi. Cumhurbaşkanı Talat, yeni hükümeti kurma görevini, 25 nisanda CTP Genel Başkan Vekili ve Genel Sekreteri Ferdi Sabit Soyer'e verdi. Soyer, bir gün sonra, 20 şubat erken genel seçimleri sonunda DP ile varılan mutabakat gereği, 3. CTP-DP koalisyon hükümetinin bakanlar kurulu listesini Talat'a sundu. Soyer, 21 mayısta yapılan CTP'nin 20. kurultayında da parti genel bakanlığına seçildi. 
     
     TALAT BARIŞ ELİNİ UZATTI 

     Talat, cumhurbaşkanlığı seçimini kazandığı ilk gece, Kıbrıs Rum yönetimi lideri Tasos Papadopulos'a görüşme çağrısı yaparak, ''barış elini uzattığını ve havada beklediğini'' söyledi. 
     Talat, ''Kıbrıs Rum halkına bir kez daha barış elimi uzatıyorum, bu elin tutulana kadar uzatılmış olarak kalacağını belirtiyorum'' diye konuştu. 
     Rum lider, ''muhatabının Türkiye olduğunu'' iddia ederek, Talat'ın uzattığı barış elini 2005 yılı içinde tutmadı. Kıbrıs Rum yönetimi, KKTC ile her türlü işbirliğinden kaçındı ve Türk tarafının tüm işbirliği çağrılarına olumsuz yanıt verdi. 
     Rum yönetimi, yeni bir müzakere için hakemliğe ve dar müzakere takvime karşı olduğunu Ulusal Konsey'de de kabul etti ve yıl içinde bu talebini sık sık dile getirdi. Rum yönetimi lideri Tasos Papadopulos, ''Annan Planı'nın değişmeden aynı şekilde referanduma sunulması halinde, eskisinden daha güçlü bir şekilde reddedeceklerini'' yıl içinde sürekli söyledi. Rumların Annan planında yapılmasını istediği değişikler arasında, ''Türk askerinin tamamen adadan ayrılması, Türkiye'den KKTC'ye yerleşen nüfusun 30 binle sınırlanması ve geriye kalanların erken zamanda adayı terk etmesi, Karpaz'ın Rumlara verilmesi'' talebi başı çekti. 
     KKTC yönetimi, izolasyonların kaldırılması için dış atağa geçti. Bu çerçevede, en önemli ziyareti Cumhurbaşkanı Mehmet Ali Talat, ABD Dışişleri Bakanlığı'nın daveti üzerine ABD'ye yaptı. 
     Talat, başbakanlığı döneminde de iki kez Brüksel'i ziyaret etti. Başbakan Ferdi Sabit Soyer de Brüksel'e, Başbakan Yardımcısı ve Dışişleri Bakanı Serdar Denktaş ise Cidde, Katar, Gambiya ve Pakistan'a ziyaretlerde bulundu. Gambiya Devlet Başkanı'nın, ''KKTC'yi tanıyabilecekleri'' yönündeki açıklaması Rumları harekete geçirdi ve Gambiya geri adım attı. 
     KKTC yönetimi, BM Genel Sekreteri Kofi Annan'ı, Kıbrıs konusunda girişim başlatması için harekete geçmeye davet ettiği bir sırada, yeni hükümeti KKTC'deki inşaat faaliyetlerini yakın takibe alan Rumların, Kıbrıslı Türkler aleyhine açtığı mülkiyet davaları ve ''Avrupa tutuklama emirleri'' karşıladı. 
     Rumlar, 1974 sonrası Kuzey Kıbrıs'ta kalan eski Rum mallarını kullanan Kıbrıslı Türkler ve yabancılar aleyhine, Kıbrıs Rum kesimi mahkemelerinde tahliye ve tazminat davaları açmaya başladı. Bazı Rum siyasiler de, Rumların, eski Rum malı kullanan Kıbrıslı Türklere karşı dava açmalarını teşvik etti. 
     
     KKTC'DE MÜLKİYET YASASI DEĞİŞTİ 

     KKTC Cumhuriyet Meclisi, 2003'te hazırlanan, Rumların 1974 öncesindeki mülklerinin tazminatı için başvurabileceği Tazmin Komisyonu'na başvuru süresini, 30 hazirandan itibaren 2 yıl uzatacak tasarıyı, 27 haziranda oy çokluğuyla kabul etti. 
     KKTC Bakanlar Kurulu da, kasım ayında, Kıbrıslı Rumların 1974 sonrasında Kuzey Kıbrıs'ta bıraktığı taşınmaz ve taşınır mallarının iadesini, takasını ve tazminini öngören yasa tasarısı hazırlayarak Cumhuriyet Meclisi'ne sevk etti. KKTC'de yoğun tartışma başlatan tasarı, 19 aralıkta Meclis Genel Kurulu'nda ivedilikle görüşülerek oy çokluğuyla kabul edildi. Yasayla birlikte Tazmin Yasası da yürürlükten kalktı. 
     KKTC'nin hazırladığı mülkiyet düzenlemesine, gecikmeden Rumlardan misilleme geldi. Rum kesimindeki Avrupa Partisi EURO.KO milletvekili ve avukat Hristos Kliridis'in Rum meclisine sunduğu yasa önerisi, KKTC'deki mahkemelere, gerek mallarını geri almak gerek tazminat talep etmek için başvuracak Kıbrıslı Rumların, 4 yıla varan hapis cezasına çarptırılmaları veya 20 bin Kıbrıs Lirası KL para cezası ya da her iki cezaya birden çarptırılabilmelerini öngörüyor. 
     
     ABD KONGRE HEYETİ 

     Edward Whitfield başkanlığındaki ABD Kongre heyeti, resmi temaslarda bulunmak üzere, 30 mayısta Ercan Havaalanı'ndan KKTC'ye geldi. Devlet ve hükümet yetkilileriyle temaslar yapan ABD kongre heyeti, daha sonra Ankara'ya gitti. Rum yönetimi, Amerikalı Kongre üyelerinin KKTC ziyaretini, ''yasadışı'' olarak niteleyerek tepki gösterdi. 
     Başka bir ABD kongre heyeti de, temaslarda bulunmak üzere, 31 mayısta Larnaka Havaalanı üzerinden Güney Kıbrıs'a gitti. Güney Kıbrıs'a giden ABD heyeti, KKTC'ye de geçerek, Cumhurbaşkanı Talat'la görüştü. 
     KKTC Cumhurbaşkanı Mehmet Ali Talat, Başbakan Ferdi Sabit Soyer, Başbakan Yardımcısı ve Dışişleri Bakanı Serdar Denktaş, Türkiye-KKTC ilişkileri ve Kıbrıs sorununun ele alınacağı çalışma ziyareti kapsamında 2 haziranda Ankara'ya gitti. KKTC heyeti, Ankara ziyareti kapsamında, Başbakan Recep Tayyip Erdoğan, Dışişleri Bakanı ve Başbakan Yardımcısı Abdullah Gül ve TBMM Başkanı Bülent Arınç ile görüştü. 
     Türkiye ile Kuzey Kıbrıs Türk Cumhuriyeti KKTC arasında Ekonomik ve Mali İşbirliği Ek Protokolü, 4 haziranda Lefkoşa'da imzalandı. Protokole, KKTC Başbakanı Ferdi Sabit Soyer, Devlet Bakanı ve Başbakan Yardımcısı Abdüllatif Şener ile KKTC Ekonomi Bakanı Derviş Kemal Deniz imza koydu. 
     Protokol, 2003 yılında imzalanan Ekonomik ve Mali İşbirliği Protokolü'nde KKTC'ye verilmesi öngörülen 450 bin dolarlık finansman desteğine 100 milyon dolar daha eklenmesini ve protokolün süresinin 2006 yılı sonuna kadar uzatılmasını öngörüyor. 
     
     RUMLAR, MARAŞ'I REDDETTİ 

     AB Komisyonu'nun Kıbrıslı Türklere yönelik 26 Nisan 2004'te hazırladığı Mali Yardım ve Doğrudan Ticaret Tüzükleriyle ilgili olarak Kıbrıs Türk ve Rum heyetleri, haziran ayının ilk yarısında Brüksel'de gayri resmi temaslarda bulundu. 
     Cumhurbaşkanı Talat, tüzükler konusunda Brüksel'de Türk ve Rum heyetleri arasında yapılan görüşmelerde, Rumlara, izolasyonların kaldırılması ve limanlarının açılması karşılığında Maraş'ı vermeyi önerdiklerini, ancak Rumların bu öneriyi şiddetle reddettiğini açıkladı. 
     Rumların muhalefeti nedeniyle yıl içinde tüzükler konusunda bir ilerleme olmadı. 
     
     AZERBAYCAN'DAN DİREK UÇUŞUN DEVAMI GELMEDİ 

     Temmuz ayı içinde, Azerbaycan'dan KKTC'ye, milletvekili, devlet ve hükmet yetkilisiyle işadamlarından oluşan 3 ayrı heyet geldi. 
     Azerbaycan Türkiye İşadamları Birliği ATİB Başkanı Ahmet Erentok başkanlığındaki 3. Azeri heyeti, 27 temmuz gecesi, Bakü'den kalkan uçakla doğrudan Ercan Havaalanı'na indi. 
     Cumhurbaşkanı Talat, 3. Azeri heyetini kabulünde yaptığı konuşmada, Azerbaycan'dan doğrudan uçak seferiyle KKTC'ye yapılan ziyareti, ''izolasyonun en önemli göstergelerinden olan direk uçuş engelinin ortadan kalkabileceğinin ilk işareti'' olarak nitelendirdi. 
     KKTC Başbakan Yardımcısı ve Dışişleri Bakanı Serdar Denktaş ile 1. Cumhurbaşkanı Rauf Denktaş'ın da yer aldığı KKTC heyeti de, Ercan'dan kalkan KTHY uçağıyla ağustos ayında doğrudan Bakü'ye uçtu. 
     24 nisan referandumları sonunda oluşan, KKTC'ye doğrudan uçlar olacağı beklentisi, Azerbaycan'dan yapılan bu özel sefer dışında gerçekleşmedi. Rumların baskısı nedeniyle Azerbaycan'ın girişiminin arkası da gelmedi. 
     Kırgızistan parlamentosundan, 15'i milletvekili 23 kişilik bir heyet de Serdar Denktaş'ın davetlisi olarak, 19-22 ekim tarihlerinde KKTC'yi ziyaret etti. 
     
     İLK KEZ MEZAR KAZISI YAPILDI 

     KKTC 2005 yılına, istifa etmiş ve erken genel seçim kararı almış azınlık hükümetiyle girdi. 
     Bakanlar Kurulu, 5 Ocak 2005 tarihinde, KKTC limanlarının Güney Kıbrıs ile Türkiye ve diğer ülkeler arasında yapılacak ticarette kullanılabilmesi yönünde bir karar aldı. 
     Karar çerçevesinde, Kıbrıs'taki kayıpların akıbetini araştıran Otonom Kayıp Şahıslar Komitesi'nin çalışmaları çerçevesinde, Kıbrıs'ta ilk kez kazı çalışması yapıldı. İngiliz adli tıp kuruluşu INFORCE tarafından KKTC'de 5 Ocak'ta başlatılan "mezar yeri tespit amaçlı" kazılar 11 Ocak'ta tamamlandı, ancak mezara rastlanmadı. 
     Yeni Türk Lirası YTL , 1 Ocak'tan itibaren KKTC'de de kullanılmaya başladı. 
     Güney Kıbrıs'ta yaşayan Kıbrıslı Türk işadamı Elmas Güzelyurtlu, eşi Zerrin ve kızı Eylül ile birlikte, 15 Ocak'ta Güney Kıbrıs'ta öldürüldü. Kıbrıs Rum yönetimi, cinayetin aydınlatılması konusunda, "KKTC tanınacak" gerekçesiyle Kıbrıs Türk makamlarıyla işbirliği yapmadı. Cinayetle ilgili olarak KKTC'de gözaltına alının zanlılar da bir süre sonra serbest bırakıldı. 
     AK Parti, Rum kesimindeki ana muhalefet Demokratik Seferberlik Partisi'ni DİSİ Ocak ayında Ankara'ya davet etti. DİSİ heyeti 9 Şubat'ta Ankara'yı ziyaret etti. 
     Kıbrıs Rum yönetimi, Ocak ayında, 2005 yılını "EOKA yılı' ilan etti ve 21 bin EOKA'cıya madalya verme kararı aldı. 
     BM Kıbrıs'ta personel azalttı. Kıbrıs'ta görevli BM Barış Gücü UNFICYP , BM Genel Sekreteri'nin raporundan sonra Güvenlik Konseyi'nin aldığı karar doğrultusunda, asker sayısında yüzde 30 civarında azaltma yaptı. Barış Gücü'nde görevli personelin sayısı 1230'dan 860'a düşürüldü. 
     
     DENKTAŞ "KURTLAR VADİSİ"NDE OYNADI 

     KKTC'de erken genel seçim atmosferinin yaşandığı Şubat ayında, Cumhurbaşkanı Rauf Denktaş'ın "Kurtlar Vadisi" isimli dizinin bir bölümünde oynaması, gündemi oldukça meşgul etti. 
     Denktaş, "basının kendisinden almadığı mülakatı dizi aracılığıyla Anadolu halkına verdiğini" belirterek, Kıbrıs davasını anlattığını söyledi ve "Halkım için kurdun inine bile girerim" dedi. 
     KKTC Bakanlar Kurulu, ülkedeki kayıt dışı yaşamı kayıt altına almak için hazırladığı yasayı uygulamaya koydu. 
     
     'TARAFLAR ARASINDA UÇURUM BÜYÜK' 

     BM Genel Sekreteri Siyasi İşler Danışmanı Sir Kieran Prendergast, 30 Mayıs-2 Haziran tarihlerinde KKTC ve Güney Kıbrıs'ta temaslarda bulundu. 
     Prendergast, temaslarından sonra, "Kıbrıs'ta taraflar arasındaki uçurumun büyük olduğunu ve üzerine köprü kurulamaz durumda olduğunu" söyledi. 
     Eski Rum yönetimi lideri Glafkos Klerides, 27 Mayıs'ta bir Rum radyosuna yaptığı açıklamada, "Aralık 2002'de Kopenhag'da Annan Planı ile ilgili anlaşmayı, Kıbrıs Rum tarafını taahhüt altına sokmamak için imzalamadığını" söyledi. 
     KKTC'nin 1. Cumhurbaşkanı Rauf Denktaş'a, 6 Temmuz'da, Çankaya'daki Cumhurbaşkanlığı Köşkü'nde düzenlenen törenle, Cumhurbaşkanı Ahmet Necdet Sezer tarafından "Devlet Şeref Madalyası" verildi. 
     Trabzonspor, Şampiyonlar Ligi 2. ön eleme maçında, Kıbrıs Rum kesiminin Anarthosis takımıyla eşleşti. Lefkoşa'nın Rum kesiminde 27 Temmuz akşamı oynanan ilk maçı Anarthosis 3-1 kazandı. Rum yönetimi, KKTC'de görev yapan Türk basın mensuplarının ve Türkiye kökenli KKTC vatandaşlarının, maçı izlemek üzere Rum kesimine geçişine, "Larnaka'dan giriş yapın" diyerek izin vermedi. 
     AB, "Kıbrıs" temsilciliği görevine, Adrian Van Der Meer'in yerine, Rum Haber Ajansı Müdürü Themis Themistokleus'u getirdi. KKTC bu atamaya tepki gösterdi. KKTC Cumhurbaşkanı Mehmet Ali Talat, Cumhurbaşkanı Ahmet Necdet Sezer'in resmi davetlisi olarak, 1 Ağustos'ta Ankara'ya gitti. 
     Kıbrıs Türk Hava Yolları'nın KTHY Türkiye'ye ait olan hisseleri, özelleştirme kapsamında, KKTC tarafından satın alındı ve KTHY yönetimi tamamen KKTC'ye geçti. 
     Kıbrıs Rum kesimindeki özel Rum hava yolu şirketi Helios'a ait yolcu uçağı, 14 Aralık'ta Yunanistan'ın başkenti Atina'nın kuzeyindeki Grammatikos bölgesinde düştü. Kazada, 115 yolcu ve 6 mürettebat öldü. 31 Ağustos'ta, uzun tartışmaların ardından, KKTC ile Güney Kıbrıs arasında, Güzelyurt bölgesindeki Bostancı Sınır Kapısı karşılıklı geçişlere açıldı. Eylül ayında, Kıbrıs Rum kesimi ile Mısır arasında, petrol araştırmaları işbirliği anlaşması imzalandı. 
     Orta Doğu Teknik Üniversitesi'nin ODTÜ Kuzey Kıbrıs kampüsü, Devlet Bakanı ve Başbakan Yardımcısı Abdüllatif Şener'in de katıldığı bir törenle 23 Eylül'de açıldı. 
     Kıbrıs Rum kesimi, 3 yıl aradan sonra, Rum Milli Muhafız Ordusu'nun RMMO yıllık planlı tatbikatı "Nikiforos"u Muzaffer 18-23 Ekim tarihlerinde icra etti. "Adanın kuzeyini işgal etme" senaryosunun uygulandığı tatbikata Yunanistan katılmadı. 
     ABD Dışişleri Bakanlığı, resmi olarak, KKTC Cumhurbaşkanı Mehmet Ali Talat'ı, 28 Ekim'de ABD'ye davet etti. Rum yönetimi, ABD'ye, "yaptıkları eylemlerle adadaki ayrılıkçılığı güçlendirmek" suçlaması yöneltti. 
     
     RUM KİLİSESİ'NDE BAŞPİSKOPOSLUK SORUNU VE MATSAKİS 

     Başpiskopos Hrisostomos'un hastalığı nedeniyle Rum kilisesinde uzun zamandır devam eden ve Rum metropolitleri arasında görüş ayrılığına neden olan başpiskopos seçimlerine, Fener Rum Patriği Bartholomeos el attı. 
     Bartholomeos, Kıbrıs Rum Ortodoks Kilisesi'nde yaşanan başpiskoposluk sorununu çözmek amacıyla, tüm Rum piskoposları 10 Kasım'da İstanbul'a davet etti. Daha önce farklı görüşteki Rum metropolitler, iki ayrı heyet şeklinde farklı zamanlarda Fener Patriği'ni ziyaret ederek görüşlerini aktardı. Kilise Meclisi Sen Sinod , başpiskoposluk seçimlerinin Haziran 2006'da yapılmasını kararlaştırdı. 
     Fanatik tavırlarıyla bilinen, Rumların Avrupa Parlamentosu AP milletvekili Marios Matsakis, 1 Kasım'da, KKTC'nin Akıncılar sınır bölgesinde boş bulunan nöbet kulübesi yanındaki bayrak direğinden Türk bayrağını alarak kaçtı. 
     Tarihi eser kaçakçılığı ve polise rüşvet vermekten dolayı AP'de dokunulmazlığı kaldırılan Matsakis'in bu tavrı, adanın iki kesiminde de tartışma yarattı. Matsakis, üyesi olduğu Demokratik Parti DİKO tarafından kınandı ve partiden dışlandı. Matsakis, Rumların kendisine gösterdiği tepkiye, "Türkler beni vursaydı kahraman olurdum" sözleriyle yanıt verdi. 
     
     BAYRAMLAŞMA GELENEĞİ DEĞİŞTİ 

     KKTC Cumhurbaşkanı Talat, Ramazan Bayramı'nda, bayramlaşma geleneğini değiştirdi ve tebrik kabulünü eşiyle birlikte aldı. 
     1. Cumhurbaşkanı Rauf Denktaş, bayram tebriklerini, Türkiye'nin Lefkoşa Büyükelçisi ve Kıbrıs Türk Barış Kuvvetleri KTBK Komutanı ile birlikte yapıyordu. 
     İlk kez, KTBK Komutanı Korgeneral Hasan Memişoğlu da ayrı bayramlaşma düzenledi. 
     Rumların Nikiforos tatbikatını 3 yıl aradan sonra düzenlemesinin ardından, "Toros-2005" tatbikatı da 23-25 Kasım'da icra edildi. 
     Kıbrıs Türk Barış Kuvvetleri Komutanlığı ve KKTC Güvenlik Kuvvetleri Komutanlığı birliklerinin katılımıyla icra edilen tatbikata bu kez Türkiye'den askeri unsurlar katılmadı. 
     KKTC, 22 Kasım'da iki önemli siyasi ismini birden kaybetti. Eski Başbakan Yardımcılarından Özker Özgür ve bir gün önce Ulusal Birlik Partisi UBP Genel Başkan Vekilliği'ne getirilen UBP Genel Sekreteri, Girne milletvekili Salih Miroğlu aynı gün, birkaç saat arayla hayatlarını kaybetti. Miroğlu'nun ölümü, UBP'deki genel başkanlık hesaplarını değiştirdi ve UBP'nin 24 Aralık'ta yapılması öngörülen olağanüstü kurultayı da ertelendi. 
     Kıbrıs'ta 2005'in sonlarına doğru, Lefkoşa'da KKTC ile Güney Kıbrıs arasında 3. geçiş noktası olarak düşünülen, Lokmacı Kapısı'nın açılması konusuyla ilgili tartışmalar gündeme oturdu. Rum tarafı, Türk tarafının yaptığı çalışmaların "ara bölgenin ihlali" olduğunu iddia ederek kapının açılmasına verdiği desteği geri çekti ve Türk tarafının yaptığı üst geçidin yıkılmasını istedi. BM, Türk tarafının çalışmalarının ara bölgeyi ihlal olmadığını açıkladı ve Türk tarafı çalışmalarını sürdürdü. 
     
</TEXT>
</DOC>
