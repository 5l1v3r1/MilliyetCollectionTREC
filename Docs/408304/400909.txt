<DOC>
<DOCNO> 400909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/spor/spo14.html </URL>
<DATE> 2005/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Mutlu'ya büyük şok 
</HEADLINE>
<TEXT>


Uluslararası Halter Federasyonu, savunmalarını inandırıcı bulmadığı Halil Mutlu ile Sedat Artuç'a ikişer yıl ceza kesti. WADA kontrolünden kaçan 4 haltercimizin cezalarının da önümüzdeki günlerde açıklanacağı öğrenildi 

CEMAL ERSEN 


Uluslararası Halter Federasyonu, Olimpiyat Şampiyonu haltercimiz Halil Mutlu ile Olimpiyat İkincisi Sedat Artuç'a iki şer yıl ceza verdi. 
Nisan ayında yapılan Avrupa Şampiyonası'nda doping kullandığı saptanan Mutlu ile eylül ayında WADA'nın doping kontrolüne girmeyen Artuç'un cezalarını dün tebliğ eden IWF, aynı kontrolden kaçan diğer dört haltercimizin cezalarını önümüzdeki günlerde açıklayacak. 
15 Kasım'da Katar'da yapılan duruşmada Türk heyetinin savunmasını inandırıcı bulmayan ve "Nandrolon" isimli maddenin Mutlu'nun vücuduna enjekte edildiğine kanaat getiren IWF Disiplin Kurulu, Sedat Artuç'un raporunu da kabul etmedi. Cezaların kesinleşmesinden sonra Halil Mutlu 20 Nisan 2007, Sedat Artuç ise 6 Eylül 2007 tarihine kadar uluslararası müsabakalara katılamayacak. Her iki sporcu da kasım ayında yapılacak Dünya Şampiyonası'nda podyuma çıkabilecek. 
Bulgaristan'daki Avrupa Şampiyonası'nda dopingli çıkan Mutlu, Katar'daki duruşma sonrası cezasının bir gün dahi olsa indirilmesi inancını taşıdığını belirterek "Karara şaşırmadım. Ama gönlüm indirimden yanaydı. Antrenmanlara devam edeceğim ve 2008 Olimpiyatı'nda dördüncü altın madalyamı kazanacağım" dedi. Federasyon Başkanı Hasan Akkuş ise üzüntülü olduğunu belirtirken, IWF'nin dün öğle saatlerinde bildirdiği kararın dün akşam geç saatlerde açıklanması dikkat çekti. 


</TEXT>
</DOC>
