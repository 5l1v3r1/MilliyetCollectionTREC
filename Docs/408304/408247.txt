<DOC>
<DOCNO> 408247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/son/sonsiy16.html </URL>
<DATE> 2005/12/31/ </DATE>
<TIME> 22.05 </TIME>
<AUTHOR>  </AUTHOR>
<HEADLINE>
Başbakan Erdoğan umut dağıttı... 
</HEADLINE>
<TEXT>

     Başbakan Recep Tayyip Erdoğan, 2006 yılının, 2005 yılından daha başarılı olacağını söyledi. 
     Yeni yıl tatilini Muğla'nın Akyaka beldesinde geçiren Başbakan Erdoğan, akşam yemeğinin ardından beldeye 3 kilometre mesafedeki Gökçeköy'e geldi. 
     Uğrak Kafeterya'da köy sakinlerine seslenen Erdoğan, yeni yıl tatili için Akyaka'yı tavsiye ettiklerini, bu nedenle ailesi ve Başmüzakereci Devlet Bakanı Ali Babacan ile birlikte kısa bir tatil yaptığını söyledi. 
     Yarın tatilinin sona ereceğini, 2006 yılının ilk iş gününde Bakanlar Kurulu'nun toplanarak 2006 yılı çalışmalarının başlayacağını ifade eden Erdoğan, 2005 yılının başarılarla dolu geçtiğini, içeride ve dışarıda Türkiye'nin önemli adımlar attığını söyledi. 
     ''2006, 2005'ten çok daha başarılı olacak. Bundan endişemiz yok, sizin de olmasın'' diyen Erdoğan, emeklilere yönelik atılan olumlu adımları anlattı. 
     Emeklilerin enflasyona ezdirilmediğini, yıllık ortalama yüzde 10 zam yapıldığını anımsatan Erdoğan, ''Bizim dönemimizde vatandaşımız enflasyona, faize ezdirilmiyor, ezdirmeyeceğiz. Gerek Avrupa'da, gerekse dünyada Türkiye'deki gelişmeler takdirle izleniyor ve 'Sessiz devrim yaptınız' deniyor'' dedi. 
     Konuşmasında eğitimde yapılan icraatlar hakkında da bilgi veren Erdoğan, çocuklara dönerek, okullarında bilgisayar sınıfı olup olmadığını sordu ve ''Evet'' yanıtını aldı. 
     Çağdaş ve modern olmanın yolunun bu adımları atmaktan geçtiğini söyleyen Başbakan Erdoğan, 2006 yılının ülkeye ve millete hayırlı, barışa, sevgiye ve kardeşliğe vesile olmasını diledi. 
     Erdoğan, vatandaşların yaklaşan Kurban Bayramı'nı da kutladıktan sonra kafeteryanın iç bölümüne geçerek yanına çağırdığı çocuklara oyuncak hediye etti ve anı fotoğrafı çektirdi. 
     Başbakan Erdoğan, daha sonra Gökçeköy sakinlerine ''çat kapı'' ziyaret yapacağını söyleyerek, kafeteryadan ayrıldı. 
     
</TEXT>
</DOC>
