<DOC>
<DOCNO> 400077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sontur27.html </URL>
<DATE> 2005/12/02/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Çocukları kullanan suç örgütlerine operasyon 
</HEADLINE>
<TEXT>

     İstanbul Emniyet Müdürü Celalettin Cerrah, 10 ay süren çalışmalar sonucu İstanbul ve Diyarbakır’da eş zamanlı düzenlenen operasyonlarda, Doğu ve Güneydoğu Anadolu bölgelerinden zorla getirdikleri çocukları kapkaç, yankesicilik ve hırsızlık suçlarında kullandıkları belirlenen bir şebeke üyesi 2’si çocuk 17 kişinin yakalandığını açıkladı. Ayrıca yaşı küçük olan ve hırsızlık konusunda tecrübeli bir çocuğun paylaşımı konusunda bu suç grubu ile başka bir suç grubu üyelerinin silahlı çatışmaya girdiği bildirildi. 
     
     CERRAH OPERASYONU ANLATTI 

     Cerrah, İstanbul Emniyet Müdür Yardımcısı İbrahim Bıçakçı ve Organize Suçlar Şube Müdürü Ayhan Buran ile brifing salonunda yaptığı açıklamada, 2005 yılı Şubat ayında 4 kişinin kaçırılıp alıkonularak işkence yapılması olayına karışan şahısların tespiti amacıyla araştırma başlatıldığını söyledi. 
     Elinde 60 bin adet uyuşturucu hap bulunduran suç örgütünün, bu haplardan bir kısmının polisler tarafından yakalanması, diğerlerinin de ortadan kaybolması üzerine hapları çaldığını düşündükleri 4 kişiyi ayrı ayrı zamanlarda kaçırarak, uyuşturucu hapların yerini söyletmek amacıyla ağır işkence yaptıklarının belirlendiğini kaydeden Cerrah, "Bu süreçte şahıslardan bir kısmı kaçarak kurtulmuş. Ancak alıkonulan şahıslardan birisi halen kayıp" dedi. Cerrah, şöyle devam etti 
     "Söz konusu eylemlerin aydınlatılması ve faillerin yakalanmasına yönelik çalışmaların sürdürüldüğü sırada, eylemleri gerçekleştiren şahısların Doğu ve Güneydoğu Anadolu bölgelerinden zorla getirdikleri yaşı küçük çocukları tehdit, baskı ve darp ederek kapkaç, yankesicilik ve hırsızlık suçlarında kullandıkları anlaşılmıştır. 
     Söz konusu grubun, Eminönü ilçesinde bir kısım esnafı baskıyla sindirdikleri, çeşitli eylemleri gerçekleştirerek haksız menfaat sağladıkları belirlenmiştir. 10 ay süren çalışmalar sonucu İstanbul ve Diyarbakır’da eş zamanlı başlatılan ve ’Katmer’ kod adı verilen operasyonda, toplam 17 şahıs yakalanarak gözetim altına alınmıştır." Cerrah, söz konusu grup üyelerinin üst, ev ve gösterdikleri yerlerde yapılan aramalarda, 11 adet ruhsatsız tabanca, 21 adet şarjör, çok sayıda mermi, 1 adet kurusıkı tabancadan çevrime silah, 12 kilogram esrar, 2 adet sahte nüfus cüzdanı, 1 adet askeri kamuflaj elbisesi, şapka ve palaskası, 4 adet senet ile 1 adet akaryakıt kaçakçılığında kullanıldığı belirlenen tanker ele geçirildiğini söyledi. 
     
     TERÖR ÖRGÜTÜ PARMAĞI 

     Açıklamanın ardından basın mensuplarının sorularını yanıtlayan Cerrah, suç örgütü üyeleri arasındaki anlaşmazlığa neden olan uyuşturucu hapların bir kısmının "bölücü terör örgütü"ne ait olduğunu belirtti. 
     Cerrah, "Hem uyuşturucu, hem kapkaç, hem tantanacılık yolu ile hırsızlık hem de gasp olaylarının arkasında bazı terör örgütlerinin olduğu bu operasyonla ortaya çıkmıştır" dedi. 
     Çeşitli suçlarda kullanılan çocukların Diyarbakır’dan kaçırıldığını anlatan Cerrah, hatta yakalanan kişilerin tecrübeli bir çocuk için başka bir grupla silahlı çatışmaya dahi girdiğini kaydetti. 
     
     AYDINLATILAN EYLEMLER 

     Konuya ilişkin hazırlanan basın açıklamasında ise suç örgütü üyelerinin, bu yılın şubat ayında 4 kişinin Beyoğlu’nda kaçırılarak zorla alıkonulması ve işkence yapılması, Eminönü’nde çeşitli tarihlerde 2 kişinin tehdit edilerek dövülmesi, alıkonulması ve işyerine zarar verilmesi, bir kişinin tabancayla vurulması, 2 kişinin gasp amacıyla yaralanması, 2 kadın turistin çantalarının gasp edilmesi, ayrıca yine bu yıl Fatih, Eminönü, Bakırköy ve Beyoğlu’nda 25 ayrı kapkaç, yankesicilik ve tantanacılık suretiyle hırsızlık olaylarına karıştıkları belirtildi. 
     Söz konusu grubun, 13 Kasım 2005’te Diyarbakır’dan yaşı küçük bir çocuğu kaçırmak suretiyle İstanbul’a getirdiği, örgüte ait bir evde alıkoyduğu ifade edilen açıklamada, çocuğun yankesicilik yaptığı sırada yakalanarak ifadesine başvurulduğu ve ailesine teslim edildiği belirtildi. 
     Eminönü’nde 3 Ağustos 2004 tarihinde kapkaç ve yankesicilik yaparken yakalanan ve ailelerine teslim edilen küçük yaştaki çocukları da zorla İstanbul’a getiren kişilerin bu gruptan olduklarının anlaşıldığı ifade edilen açıklamada, Diyarbakır’da 13 Ekim 2005’te yaşı küçük olan ve hırsızlık konusunda tecrübeli bir çocuğun paylaşımı konusunda bu suç grubu ile başka bir suç grubu üyelerinin silahlı çatışmaya girdiği ve olayda bir kişinin yaralandığı bildirildi. 
     Aynı açıklamada, operasyonda gözaltına alınan 2 çocuğun Çocuk Şube Müdürlüğü’ne teslim edildiği, sorgu ve işlemleri tamamlanan 15 kişinin de Beşiktaş’taki İstanbul Adliyesi’ne gönderildiği ifade edildi. 
     
</TEXT>
</DOC>
