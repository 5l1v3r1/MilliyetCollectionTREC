<DOC>
<DOCNO> 406433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/25/son/sondun11.html </URL>
<DATE> 2005/12/25/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Londra, yılbaşında metro grevini tartışıyor 
</HEADLINE>
<TEXT>

     İngiltere'nin başkenti Londra'daki metro çalışanlarının yılbaşı gününde greve gitmek yolundaki kararına, Kent Konseyi tarafından alkollü araç kullanımını artıracağı gerekçesiyle karşı çıkılıyor. 
     31 Aralık 2005 tarihinde öğlen saatlerinde 24 saatlik bir grev başlatmayı isteyen metro çalışanlarının bu kararının, yılbaşı gününde en önemli toplu taşıma aracından mahrum kalacak kişileri, kendi otomobilleriyle dışarı çıkmak zorunda bırakacağına dikkati çeken Kent Konseyi yetkilileri, metro çalışanlarından grevi ertelemelerini istedi. 
     Londra Belediye Başkanı Ken Livingstone da yaptığı kısa açıklamada, metro çalışanlarını greve gitme kararlarıyla binlerce Londralıyı perişan etmekle suçladı. 
     Kent Konseyi başkanı Roger Evans, metro çalışanlarının grev istemlerinin kent ulaşımını sekteye uğrattığına dikkati çekerken, Metro çalışanlarıyla işveren arasında bir ''grevsizlik anlaşması yapılmasını'' da önerdi. 
     Metro çalışanlarının üyesi bulunduğu sendikaysa metro grevinin alkollü sürücüleri yollara iteceği yolundaki iddiaların ''anlamsız'' olduğunu savundu. 
     Metro çalışanlarının 31 aralık günü yapacağı greve 4,000 kişinin katılması bekleniyor. Metro çalışanları, 8 Ocak 2006 günü için de ikinci bir grev yapmayı planlıyor. Çalışanlar, işverenin yeterince işçi çalıştırmadığı gerekçesiyle greve gidiyor. 
     Londra metrosu, 1 ocakta saat 04.30'a kadar çalışacaktı. 
     
</TEXT>
</DOC>
