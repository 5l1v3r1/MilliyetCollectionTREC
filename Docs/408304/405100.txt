<DOC>
<DOCNO> 405100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sonspo26.html </URL>
<DATE> 2005/12/20/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Güvenç Kurtar Defansa yönelik 3 oyuncu transfer etmek istiyoruz 
</HEADLINE>
<TEXT>

     Çaykur Rizespor Teknik Direktörü Güvenç Kurtar, defansa yönelik 3 oyuncunun transfer edilebilmesi için çalışmaların devam ettiğini söyledi. 
     Kurtar, AA muhabirine yaptığı açıklamada, kulüp başkanı Ekrem Cengiz'e yapılması gereken transferlerle ilgili bilgi verdiğini belirterek, ''Henüz kesin olarak anlaştığımız, netleşmiş bir isim yok. Yalnız defansta sağ ve sol kanada, orta sahada defansa yönelik oynayabilecek bir oyuncunun transfer edilmesi yönünde görüşlerimi ilettim'' dedi. 
     Bu yönde üç oyuncunun transfer edilebilmesi için çalışmalarının devam ettiğini ifade eden Kurtar, ''Ofansif ağırlıklı bir takım olduğumuz için hücuma çıktığımız zamanlarda defansta sıkıntı yaşıyorduk. Bunu giderebilmek ve ikinci yarıda istediklerimizi sahaya yansıtabilmek için bu transferleri en kısa sürede bitirmek istiyoruz'' diye konuştu. 
     İkinci yarıda takımın bambaşka bir havaya bürüneceğini de kaydeden Kurtar, şöyle devam etti 
     ''Kaliteli, sağlam, ayağa pas yapabilen, sahada doksan dakika mücadele eden bir takım oluşturmak istiyoruz. Var olan oyuncularımız ve yeni transferlerle devre arasında yapacağımız çalışmalarla ikinci yarıya tam hazır olacağımıza inanıyorum. Bundan kimsenin endişesi olmasın. Çaykur Rizespor ikinci yarıda herkesin beğeniyle izlediği, adından söz ettiren ve iyi top oynayan bir takım olacaktır.'' 
     
</TEXT>
</DOC>
