<DOC>
<DOCNO> 401624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sondun17.html </URL>
<DATE> 2005/12/08/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Rehineler için kritik saatler, ABD diretiyor, İngiltere geri adım attı 
</HEADLINE>
<TEXT>

     Irak'ta geçen ay kaçırılan Amerikalı ve İngilizler, BBC'nin yayınladığı video görüntülerinde ülkelerine işgale son verme çağrısı yaptı. El Cezire ise rehineler için ölüm kararının cumartesi gününe ertelendiğini duyururken, ABD Başkanı Bush Amerikan vatandaşlarının serbest bırakılması için fidye ödemeyeceklerini söyledi. 
     Irak’ta kaçırılan 4 Hıristiyan yardım görevlisi, İngiltere ve ABD’ye Irak’tan çekilmeleri çağrısında bulundular. 
     BBC televizyonunun yayımladığı video görüntülerinde, İngiliz aksanlı bir erkek, İngiltere Başbakanı Tony Blair’den İngiliz askerlerini Irak’tan çekmesini ve Irak halkına, yönetimleri hakkında kendilerinin karar vermesine izin vermesini istedi. 
     Kuzey Amerikalı aksanı olan bir erkek de, görüntülerde, "Hıristiyan Barış Takımları’nın temsilcisi olarak, devam eden Amerikan ve İngiliz işgalinin Irak halkının menfaatine olmadığını düşünüyoruz" dedi. 
     BBC, görüntülerin, El Cezire televizyonunun geçen hafta yayımladığı, "Doğruluk Tugayı Kılıçları adlı bir örgütün, ABD ve Irak’taki tüm tutuklular 8 Aralık’a kadar serbest bırakılmazsa, biri İngiliz, biri Amerikalı ve 2’si Kanadalı 4 yardım görevlisini öldüreceği" tehdidinin yer aldığı video kasedin ekrana gelmeyen bölümü olduğunu duyurdu. 
     
     STRAW GÖRÜŞMEYE HAZIRIZ 

     İngiltere Dışişleri Bakanı Jack Straw, Irak'ta 4 barış eylemcisini kaçıran, daha önce adı duyulmamış grupla görüşmeye hazır olduklarını söyledi. 
     Straw, Başbakanlık binasının önünde yaptığı açıklamada, istemeleri halinde eylemcileri kaçıranların ne istediklerini dinleyeceklerini belirtti. Irak'ta vatandaşları olduğunu belirten Straw, herkesin eylemcileri kaçıranların söyleyeceklerini dinlemeye hazır olduğunu kaydetti. 
     
     SÜRE UZATILDI 

     El Cezire televizyonu, Batılı 4 Hıristiyan barış gönüllüsünü kaçıranların taleplerinin karşılanması için verdikleri süreyi cumartesi gününe kadar uzattığını duyurdu. 
     El Cezire, kendisine "Doğruluk Tugayı’nın Kılıçları" adını veren grubun, rehinelerin serbest bırakılması için İngiliz ve Amerikan hükümetlere yönelik taleplerinin yerine getirilmesi için tanınan süreyi iki gün uzattığını belirtti. 
     Amerikalı Tom Fox’un 54 , Kanadalı Harmeet Sooden’in 32 İngiliz Norman Kember 74 ve Kanadalı James Loney 41 iki hafta önce Irak’ta kaçırılmıştı. El Cezire televizyonu, daha sonra kaçırılan kişilerin görüntülerini yayınlamıştı. 
     
     BUSH FİDYE ÖDEMEYECEĞİZ 

     ABD Başkanı George Bush, ise rehin alınan Amerikan vatandaşlarının serbest bırakılması için fidye ödemeyeceklerini söyledi. 
     Bush, rehinelerin yerlerini belirlemek için kendi istihbaratlarından faydalanacaklarını kaydederek, "Bu kişileri adaletin önüne çıkaracağız, Iraklı dostlarımızla birlikte bu kişileri yakalayacağız, aynı zamanda demokrasiyi de yayacağız" dedi. 
     ABD Başkanı, Amerikan vatandaşlarının serbest bırakılması için fidye ödemeyeceklerini belirtti. 
     
</TEXT>
</DOC>
