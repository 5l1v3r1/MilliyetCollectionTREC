<DOC>
<DOCNO> 401292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sondun13.html </URL>
<DATE> 2005/12/07/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Şam’da Osmanlı izleri 
</HEADLINE>
<TEXT>

     Dünya GÜRSOY DHA 

      OSMANLI İmparatorluğu’nun derin etkilerinin görüldüğü Suriye’nin başkenti Şam’da bulunan kumandan Selahattin Eyyubi’nin türbesi ve 3 Mart 1914 tarihinde açılan ilk Türk Hava Şehitliği aynı bahçede bulunuyor. Her gün Selahaddin Eyyubi Türbesini’ni ziyaret eden binlerce turist, buradaki Şehitliği de görmeden gitmiyor. 
     Harbiye Nazırı Enver Paşa, 1914 yılında Osmanlı İmparatorluğu’nun gücünü göstermek ve Kahire seferlerinde başarısızlığa uğrayan Fransız ve İngilizler karşısında prestij kazanmak amacıyla İstanbul’dan Kahire’ye, içinde 2 pilotun bulunduğu bir uçak göndermişti. Ancak uçak Filistin’de bir bölgede düştü ve içinde bulunan iki pilot şehit oldu. Bu işte başarılı’ olmaya ısrarlı Osmanlılar Kahire’ye ikinci bir uçak daha gönderdi. Bu uçak da aynı bölgede Yafa Gölü’ne düştü ve içinde bir pilot şehit oldu. 
     Gönderilen üçüncü uçak ise bu görevi başarıyla tamamladı, ancak şehit olan pilotlar Yüzb. Fethi, Üsteğmen Nuri ve Sadık Bey burada defnedildi. Osmanlı Devleti bu şehitliği siyasi ve askeri kişiliği güçlü olan Selahaddin Eyyubi’nin yanına yapmayı tercih etmiş. Mezarlıklar Suriye ziyaretinde Başbakan Recep Tayyip Erdoğan tarafından da ziyaret edilmişti. 
     
     GERMEN İMPARATORU MERMER MEZAR GÖNDERMİŞ 
     Osmanlı’nın izlerinin görüldüğü Selahaddin Eyyubi Türbesi, geçmişte oğlu Osman tarafından inşa edilen ve adı Aziziye diye anılan medrese olarak hizmet verdi. Eyyubi 1193 yılında Şam’da vefat ettikten sonra oğlu Osman babasını buraya defnederek, medreseyi türbeye dönüştürdü. Türbede, birisi mermerden diğeri ahşaptan iki mezar bulunuyor. Selahaddin Eyyubi’nin naaşı ahşap mezarın içinde yer alıyor. Mermer mezarın içi ise boş. 
     Selahaddin Eyyubi vefat ettiğinde, o zamanki Germen Alman İmparatoru onunla savaşmaktan duyduğu mutluluğa atfen bu büyük savaşçıya mermerden bir mezar göndermiş. Buna ihtiyaç duymayan Eyyubi Devleti, Selahaddin Eyyubi’yi ülkesinin yapmış olduğu mezara defnetti. Diğer mezar ise yanında boş bir şekilde duruyor. 
     Kubbeli ve kemerli yapının duvarlarını Osmanlı çinileri süslüyor. Yavuz Sultan Selim Şam’ı fethettiğinde uzun bir süre burada kalmış ve Selahaddin Eyyubi’nin mezarını ziyaret etmiş. Türbenin korunmasından sorumlu yetkili, her gün bin civarında kişinin türbeyi ziyaret ettiğini belirterek, türbenin koruma altına alındığını belirtti. 
     
</TEXT>
</DOC>
