<DOC>
<DOCNO> 402892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/ekonomi/eko07.html </URL>
<DATE> 2005/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
PO Rafineri ilgimiz devam ediyor 
</HEADLINE>
<TEXT>


REUTERS 

Akaryakıt dağıtım şirketi Petrol Ofisi'nin PO Genel Müdürü Jan Nahum, Tüpraş'ın yüksek satış fiyatının, Türkiye'de yeni bir rafineri yapımını uygun hale getirdiğini ve şirket olarak rafineri konusuna ilgilerinin sürdüğünü belirtti. Nahum, bunun ya yeni bir rafineri kurma ya da mevcut bir rafineriden pay alma şeklinde olabileceğini söyledi. 
Türk akaryakıt piyasasındaki en büyük oyuncu olan PO'nun pazar payını yıl sonunda 2 - 2.5 puan artışla yüzde 38'e çıkarmak istediklerini belirten Nahum, "Bugün enerji fiyatları, enerji sektörünün kendi iç yapısı ve Tüpraş'ın değeri bir rafineri fiyatından daha da pahalıya el değiştirdiği için artık sıfırdan rafineri yapma konusu da gündeme gelmiş durumda Türkiye'de" diye konuştu. 

'Girersek, ortaklık olması doğal' 
Nahum, rafineri konusuna ilgilerinin sürdüğünü ve rafineri işine girecek olurlarsa bunun bir ortaklıkla gerçekleşmesinin doğal olacağını da söyledi. Tüpraş özelleştirmesinde en yüksek teklifi 4.14 milyar dolarla Koç Holding, Aygaz, Opet, Shell Overseas Investment ve Shell Company of Turkey konsorsiyumu vermişti. PO, ihalenin ilerleyen turlarında çekilmişti. 


</TEXT>
</DOC>
