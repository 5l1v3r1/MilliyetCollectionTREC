<DOC>
<DOCNO> 406302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/son/sontur04.html </URL>
<DATE> 2005/12/24/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
İstanbul'da kamyonsuz trafik kararı 
</HEADLINE>
<TEXT>

     İstanbul’un trafik sorunun çözülmesini sağlamak amacıyla, sabah 06.00-10.00 ile akşam 16.00-22.00 saatleri arasında ağır tonajlı kamyonların çevre yollarına girişi yasaklandı. 
     İstanbul Büyükşehir Belediyesi tarafından yapılan açıklamada, Ulaşım Koordinasyon Merkezi’nin aldığı karar doğrultusunda trafikte yaşanan sorunların önlenmesi amacıyla ağır tonajlı kamyonların çevre yollarına girişinin yasaklandığı kaydedildi. Buna göre, çevre yolları ve boğaz köprülerine trafiğin yoğun olduğu sabah 06.00-10.00 ile akşam 16.00-22.00 saatleri arasında ağır tonajlı kamyonlar giremeyecek. 
     Şehir içi nakliye yapan ve transit geçen tüm ağır vasıtalar 10.00-16.00 ile 22.00-06.00 arasında trafiğe girebilecekler. 
     İzin belgesi verilecek aır tonajlı araçlar bozulacak türde mal taşıyanlar, et, süt, yaş sebze, meyve, balık, kömür, hazır beton, su, gazete, ilaç ve tıbbi malzeme taşıyanlar, ev büro eşyası, ithalat ve ihraç malı taşıyanlar, sosyal ve kültürel, sportif etkinlik nedeniyle malzeme taşıyanlar, basın yayın kuruluşlarının canlı yayın araçları olarak belirlendi. 
     Yasaklara uymayan sürücüler birinci yakalanışta ceza yazılıp yasak saati bitimi bırakılacak. İkinci yakalanışta ceza yazılıp 1 gün trafikten men edilecek, üçüncü yakalanışta 3 gün trafikten men edilecek, 4 ve daha fazla yasağı ihlal edenler ise 5 gün trafikten men edilecek. 
     
</TEXT>
</DOC>
