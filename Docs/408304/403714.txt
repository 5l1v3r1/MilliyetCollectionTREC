<DOC>
<DOCNO> 403714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sonsiy05.html </URL>
<DATE> 2005/12/15/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
DYP'den hanımlara "boş cüzdan" 
</HEADLINE>
<TEXT>

     Doğru Yol Partisi DYP , "boş cüzdan" dağıtacak. 
     DYP Genel Başkanı Mehmet Ağar’ın, miting meydanlarında yüklendiği AKP’ye karşı, DYP Kadın Kolları da yurt genelinde gerçekleştirdikleri ev ziyaretlerinde ilginç bir uygulama başlatacak. 
     Kadın Kolları’nın bir süredir devam eden ev ziyaretlerinde artık ev hanımlarına kırmızı veya beyaz renklerden oluşan bozuk para cüzdanı hediye edilecek. 
     İlk etapta 13 bin adet hazırlanan cüzdan uygulaması konusunda konuşan DYP Kadın Kolları Genel Başkanı Dr. Ayşe Şaylı, ziyaretlerde hanımlara, sağlık, eğitim, çalışma hayatı, ekonomi gibi konularda DYP olarak hedeflerini anlatacaklarını, ev hanımlarının sorunlarını dinleyeceklerini söyledi. 
     Şaylı, "Bu arada bir cüzdan hediye edeceğiz. Biraz nükteli olarak, ’Şimdilik cüzdanı veriyoruz, ilerde de iş ve istihdam olanaklarını maksimuma çıkarıp inşallah bu cüzdanlarınızı dolduracağız’ diyeceğiz" dedi. 
     
</TEXT>
</DOC>
