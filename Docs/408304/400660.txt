<DOC>
<DOCNO> 400660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/soneko03.html </URL>
<DATE> 2005/12/05/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Ham petrol faturası 9 milyar dolara gidiyor 
</HEADLINE>
<TEXT>

     Türkiye’nin bu yıl ham petrol için ödeyeceği fatura 9 milyar dolara gidiyor. 
     Türkiye İstatistik Kurumu’nun TÜİK verilerine göre Türkiye bu yıl ocak-ekim döneminde 19 milyon 748 bin tonluk ham petrol ithalatı yaptı ve söz konusu ithalat için toplam 7 milyar 242 milyon dolar ödedi. Geçen yılın aynı döneminde 
     ise 19 milyon 935 bin tonluk ithalat yapılmış ve toplam 4 milyar 979 milyon dolar ödenmişti. Türkiye’nin geçen yılın ilk 10 aylık döneminde 34.1 dolar olan Türkiye’nin bir vardil için ödediği ortalama fiyat bu yılın aynı döneminde ise 50 dolar olarak gerçekleşti. Ortalama varil fiyatında yaşanan yaklaşık 16 dolarlık artış Türkiye’ye fazladan 2.3 milyar dolarlık bir fatura çıkardı. Bu yılın ilk 10 aylık dönemindeki ithalat geçen yıl olduğu gibi ortalama 34.1 dolardan yapılsaydı Türkiye aynı miktardaki ithalat için yaklaşık 4 milyar 933 milyon dolar ödeyecekti. Türkiye bu yıl ocak ayında ham petrolü ortalama 38.6 dolarlık fiyatla ithal etti. Şubatta 40 dolara, martta ise 47.4 dolara, nisanda 48 dolara kadar yükselen ortalama fiyat mayısta 44 dolara indikten sonra, Haziran’da 50.7 dolara, temmuzda 52.9 dolara, ağustosta 58.4 dolara çıktı. Eylülde ise 59.5 dolarla bu yılın en yüksek noktasına çıkan fiyat ekimde 56.3 dolara indi. Mayıstan sonra 50 doların üzerinde seyreden ham petrol fiyatları nedeniyle Türkiye’nin aylık ortalama ham petrol ithalat faturası da 800-900 milyon dolar arasında seyretmeye başladı. Kasım ve aralıkta da fiyatların 50 doların altına inmesi beklenmiyor. Bu gelişme Türkiye’nin bu yılki ham petrol faturasını 9 milyar dolara çıkaracak. 2004 yılında Türkiye 23 milyon 917 bin ton ham petrol ithal ederek toplam 6.1 milyar dolar ödemişti. Buna göre bu yılın ilk 10 aylık döneminde 2.3 milyar dolar olan yüksek ham petrol fiyatı nedeniyle üstlenilen ek fatura yılın tümünde 3 milyar doları bulacak. 
     
</TEXT>
</DOC>
