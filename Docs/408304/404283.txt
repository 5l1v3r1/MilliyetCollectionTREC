<DOC>
<DOCNO> 404283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/soneko11.html </URL>
<DATE> 2005/12/17/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Emekliler, vergi iade zarflarını Ocak sonuna kadar teslim edecek 
</HEADLINE>
<TEXT>

     Emekli, dul ve yetimler, vergi iade zarflarını aylık aldıkları banka ve PTT şubelerine 1-31 Ocak 2006 tarihleri arasında teslim edecekler. 
     Emekli Sandığı'ndan yapılan açıklamaya göre, 2005 yılı içinde 3 dönem halinde yüzde 4 avans olarak emekli, dul ve yetimlerine ödenen vergi iadesinin mahsup işleminin yapılmasına esas olacak bilgiler, ''www.emekli.gov.tr'' internet adresinden öğrenilebilecek. Ayrıca, emekliler, ''0 312 4145434'' numaralı emekli hattının bir nolu tuşuna basarak da bilgi alabilecekler. 
     Emekli dul ve yetimlerin, vergi iade bildirimlerine T.C kimlik numaralarını mutlak suretle yazmaları gerekiyor. Bildirimlerini YTL olarak düzenleyecekleri gibi TL olarak da yapabilecekler. 
     İlgililer tarafından ibraz edilen vergi iade matrah tutarlarının mahsup işleminin yapılması sonucu ödenmesi gereken tutarlar, Şubat 2006 ayından itibaren aylık aldıkları banka ve PTT şubelerince hesaplarına alacak olarak kaydedilecek. Borç doğması halinde ise tutarlar aylık dönemlerine göre aylıklarından defaten kesilecek. 
     
</TEXT>
</DOC>
