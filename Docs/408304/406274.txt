<DOC>
<DOCNO> 406274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/son/sonspo01.html </URL>
<DATE> 2005/12/24/ </DATE>
<TIME> 00.30 </TIME>
<AUTHOR>  </AUTHOR>
<HEADLINE>
Bakan Şahin'den 2005 yılı değerlendirmesi... 
</HEADLINE>
<TEXT>

     Spor Toto Teşkilat Müdürlüğü'nün 2005 yılı faaliyetlerinin değerlendirildiği toplantı İstanbul'da yapıldı. 
     Çırağan Sarayı'nda, Devlet Bakanı ve Başbakan Yardımcısı Mehmet Ali Şahin'in de katılımıyla düzenlenen akşam yemeğinde, Gençlik ve Spor Genel Müdürü Mehmet Atalay, Spor Toto Teşkilat Müdürü Bekir Yunus Uçar, Gençlik ve Spor İl Müdürü Tamer Taşpınar ve gazeteciler yer aldı. 
     ''2005 yılı Türk Sporu için nasıl geçti '' sorusuna verilecek yanıtın hem kolay hem zor olduğunu belirten Bakan Şahin, futbol açısından bakıldığında başarılı bir yıl geçirildiğini söylemenin mümkün olamayacağını kaydederek, şunları belirtti 
     ''Bakış açımıza göre muhtelif cevaplar verilebilir. Eğer sporu sadece futbol oyunundan ibaret düşünerek cevap vermeye çalışırsak, farklı sonuçlara ulaşırız. Tüm branşlarıyla sporu değerlendirerek sonuca ulaşmaya çalışırsak farklı noktalara varırız. Avrupa'da gerek Şampiyonlar Ligi'nde, gerek UEFA Kupası'nda mücadele eden takımımızın kalmadığını, milli futbol takımımızın da dünya kupası finallerine gitme şansını kaybettiğini düşünürsek, Türk sporuyla ilgili 2005 yılının fazla başarılı olduğu sonucuna varamayabiliriz. 
     Ama başka açıdan değerlendirdiğimizde, Bayan Voleybol Milli Takımımız Dünya Kupası finallerine gitme hakkını elde etti. Erkek Basketbol Milli Takımımız dünya kupasına gitme şansını yakaladı. İkinci değerlendirmenin daha isabetli olduğu kanaatindeyim. Çünkü sporu genel olarak değerlendirmenin ve ona göre sağlıklı sonuçlara ulaşma çabalarının daha isabetli olduğu düşüncesindeyim.'' Türkiye'nin, 2005 yılında spor yoluyla kendini tanıtan en başarılı ülkelerden biri olduğunu anlatan Şahin, Şampiyonlar Ligi final maçı, Formula 1, Moto GP ve Universiade organizasyonlarının başarıyla gerçekleştirilmiş olmasının, ülke açısından olumlu bir tablo oluşturduğunu kaydetti. 
     
     TÜRKİYE-İSVİÇRE MAÇINDA YAŞANANLAR 
     Devlet Bakanı Şahin, Türkiye-İsviçre milli maçı öncesi ve sonrası yaşananların dış basına yansımasının, 2005 yılında düzenlenen organizasyonlar nedeniyle yakalanan başarılara biraz da olsa gölge düşürdüğünü ifade etti. 
     Şahin, konuyla ilgili şunları söyledi 
     ''Türkiye-İsviçre milli maçı öncesi ve sonrası yaşananların dış basına, özellikle Avrupa, İsviçre basınına yansıması, 2005 yılında elde etmiş olduğumuz organizasyonlar nedeniyle yakalamış olduğumuz başarılara birazcık da olsa gölge düşürdü. Bu da 2005'in, bizim açımızdan değerlendirirken, keşke olmasaydı diyeceğimiz yönlerinden bir tanesidir. Kendimizle ilgili değerlendirme yaparken mümkün olduğu kadar objektif olursak, bundan sonra daha başarılı olacağımıza inanıyorum.'' Bakan Şahin, dopingle ilgili karşılaşılan sorunların, bazı sporcuların doping maddesi kullandıkları veya numune vermekten kaçınmaları gerekçesiyle ceza almalarının ve Halter Milli Takımı'nın son dünya şampiyonasına katılamamış olmasının, 2005'in Türk sporu açısından olumsuz değerlendirilebilecek yönlerinden olduğunun altını çizdi. 
     Spor Toto Teşkilat Müdürlüğü'nun, iddaa oyunu yoluyla ciddi bir kaynak elde ettiğini kaydeden Mehmet Ali Şahin, ''Sanıyorum kulüplerimize naklen yayın gelirlerine yakın bir kaynağı bir yıl içerisinde aktardı. Bu ciddi bir potansiyeldir, daha önce böyle bir şey yoktu'' dedi. 
     Şahin, tesisleşme açısından hedeflerinin, nüfusu 10 binin üzerinde olan hiçbir yerleşim biriminde salon eksiği kalmaması olduğunu vurguladı. 
     
     SİYASET SPOR İLİŞKİSİ... 
     Devlet Bakanı Şahin, herhangi bir ülkede sporun gelişmesi için ilk yapılması gereken şeyin, siyaset adamlarına spor konusunda en az işi düşürmek olduğunu da vurguladı. 
     Gençlik ve Spor Genel Müdürlüğü'nün teşkilat yasasıyla ilgili bir çalışma yaptıklarını, bunun Meclis'te yasallaşması durumunda Türkiye'de siyasetçilerin spor yönetiminin dışında kalacağını anlatan Şahin, şöyle konuştu 
     ''Siyasete, siyaset adamlarına ne kadar spor konusunda az iş düşürürseniz, o ülkede spor o kadar çok gelişir. Spordan sorumlu bakan olarak, federasyonlarımız, sivil alan olması gereken kulüplerimiz, devlete, hükümete, spordan sorumlu bakanlığa ne kadar az iş bırakırlarsa hatta siyaseti tamamen dışa itecek bir noktayı yakalarlarsa, o ülkede sporun daha çok gelişeceğine inanıyorum. Çünkü spor sivil bir alandır. Federasyonlarımız kendi sorunlarını kendi içlerinde çözebilmeyi elde etmeliler. Bu başarıyı yakalamalılar. Sık sık spordan sorumlu bakanın, siyasilerin müdahale ettiği, karıştığı, yön verdiği bir ülkede spor gelişmez. O nedenle şimdi, Gençlik ve Spor Genel Müdürlüğü'nün teşkilat yasasıyla ilgili bir çalışma yaptık. Eğer o yasayı Meclis'e sevk eder, yasalaştırabilirsek, zaten büsbütün olayın dışına kendimizi atmış oluyoruz. Sporun gerçek aktörlerinin kendi kendini yönetecekleri potansiyeli Türkiye'de sağlamış oluyoruz.'' Mehmet Ali Şahin, Gençlerbirliği Kulübü Başkanı İlhan Cavcav'ın, Fenerbahçe Kulübü ile ilgili gündem yaratan açıklamaları konusundaki bir soru üzerine, ''Bu konunun gündemde tutulmamasına özen göstermemizin, işin hassasiyeti bakımından önemli olduğu kanaatindeyim. Çünkü bir terör örgütünün reklamını farkında olmadan yapıyoruz. İnanıyorum ki o terör örgütünün elebaşıları bundan mutluluk duyuyorlardır'' şeklinde konuştu. 
     
</TEXT>
</DOC>
