<DOC>
<DOCNO> 405555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/siyaset/siy03.html </URL>
<DATE> 2005/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Baraja 'kırmızı ışık' 
</HEADLINE>
<TEXT>


AKP, CHP, DYP ve ANAP seçim barajının yüzde 10'un altına çekilmesi önerisine karşı çıktı. Erdoğan, "Türkiye'nin menfaatlerine uygun değil" dedi. Öneriye sadece SHP'den destek var 

ANKARA Milliyet 


TÜSİAD ve Cumhurbaşkanı Ahmet Necdet Sezer'in seçim barajının yüzde 10'un altına düşürülmesi önerisine, TBMM'deki ezici çoğunluk karşı çıktı. Böylece, seçimden sonra oluşacak yeni bir parlamentoya kadar öneriye "kırmızı ışık" yakılmış oldu. Erdoğan da barajın indirilmesini Türkiye'nin menfaatlerine uygun görmediklerini söyledi 

'Neden şimdi ' 
"TÜSİAD bugün mü var 1987'den bugüne niçin bunu gündeme getirmedi Eğer bu çok faziletli, faydalı bir iş ise bugüne kadar bunu neden konuşmadınız da Türkiye'nin tam istikrarı yakaladığı bir dönemde bunu gündeme getiriyorsunuz Şu anda bizim iktidarımızın bugün için seçim barajını indirmek gibi bir gündemi yoktur. Biz, AKP olarak mevcut barajla seçime gitmek istiyoruz. Biz sıfırdan kurulan bir parti olarak bu barajı aştık. CHP de aştı." 
CNN Türk'te "Parametre" programına katılan CHP Genel Başkanı Deniz Baykal da şunları kaydetti 
"CHP, 1999'da barajın altında kaldığında da barajın kalkmamasını istedim. Mezhep temelinde siyaset anlayışını aştık. Türkiye, sabırlı davranabilirse etnik siyaset arayışının anlamının olmadığı herkes tarafından kabul edilecektir. Etnisite siyasete girerse, demokratik ortam zaafa uğruyor. Bunu, AB çevreleri telkin ediyor, azınlık üretme çabaları. Demokrasiye, Türkiye'nin azınlıklarla bezenmesi ile ulaşılmaz." 
Barajı düşürmenin Türkiye'nin temel siyasi sorunlarını çözmeyeceğini kaydeden ANAP Genel Başkanı Erkan Mumcu, "Türkiye'deki siyasi sistem, parlamento içinden hükümetlerin çıkması yanlıştır. Cumhurbaşkanını halkın seçeceği ve yasama ile yürütmenin ayrılacağı bir sistem getirilmelidir" dedi. 

'Baraj korunmalı' 
DYP Genel Başkan Yardımcısı Saffet Arıkan Bedük, barajın indirilmesine karşı olduğunu dile getirerek, "Güçlü bir Türkiye ve güçlü iktidarlar için siyasi istikrar önemlidir. Baraj aynen korunarak erken seçime gidilmelidir" diye konuştu. 
Öneriye destek veren SHP Genel Sekreteri Ahmet Güryüz Ketenci ise seçim barajını savunmanın ilkellik olduğunu söyledi. 


</TEXT>
</DOC>
