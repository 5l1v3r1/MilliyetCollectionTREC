<DOC>
<DOCNO> 407934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/soneko12.html </URL>
<DATE> 2005/12/30/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Yeni Kuruş'ta beklenen dönüşüm olmadı... 
</HEADLINE>
<TEXT>

     Medine Taşdelen 

Darphane ve Damga Matbaası Genel Müdür Vekili Ahmet Büyükkaymaz, YTL'ye geçiş sonrası yeni madeni paralarda beklenen dönüşümün gerçekleşmediğini, kullanım oranının yüzde 50'lerde kaldığını bildirdi. 
     Büyükkaymaz, AA muhabirine yaptığı açıklamada, 2004 yılının son 3 ayında 1 milyar 200 milyon adet yeni madeni parayı bastıklarını hatırlattı. 
     Bu yıl içinde de baskıya devam ettiklerini, ancak 2004'teki 24 saat çalışma düzeni yerine tek vardiya halinde çalıştıklarını belirten Büyükkaymaz, Darphane'nin bugüne kadar bastığı yeni madeni para miktarının toplam 1 milyar 288 milyon 338 bin adete ulaştığını bildirdi. 
     Büyükkaymaz, bu miktarın tamamının tedavüle verilmediğini, 23 Aralık itibariyle Darphane ve Merkez Bankası'nın stoklarında toplamda 322 milyon 896 bin adet yeni madeni paranın bulunduğunu, dolayısıyla tedavüldeki yeni madeni para miktarının 900 milyon adetin üzerinde olduğunu söyledi. 
     2006 yılının, TL cinsinden eski madeni paraların değişim yılı olduğunu hatırlatan Büyükkaymaz, şöyle devam etti 
     ''Bu süre içinde kalan madeni paraların bize dönmesini bekliyoruz. Ancak yüzde 100 dönüş olacağını zannetmiyorum. Çünkü bir kısım madeni paralar koleksiyon amacıyla kullanılabildiği gibi, kaybolabiliyor. Yine de 2006'da yüzde 70-75 civarında bir dönüşüm olabileceğini tahmin ediyoruz. Ancak şu ana kadar yeni madeni paralarda beklediğimiz dönüşüm gerçekleşmedi. Kullanım oranının yüzde 70'lere ulaşacağını umuyorduk, yüzde 50'lerde kaldı. Bunda çifte kullanımdan dolayı kullanım kolaylığı sağlamasının etkili olduğunu sanıyoruz.'' 
     
     ''SAHTECİLİK OLAYLARI MAALESEF VAR'' 
     Büyükkaymaz bu arada, 2006'da basılacak madeni para miktarının henüz belli olmadığını ifade etti. 
     Türkiye'de geçmişte ekonomik nedenlerden dolayı madeni para kullanım alışkanlığının kaybolduğunu dile getiren Büyükkaymaz, ''hedefimiz, emisyondaki banknotların yüzde 4'ü kadar madeni paranın tedavül etmesidir. Şu andaki oran, yüzde 1.5-2 civarında. Dolayısıyla bu hedefe ne kadarlık süre içinde ulaşırız, bunu kestirmek mümkün değil. Ancak bu hedefin, 2006 yılında gerçekleşmeyeceğini düşünüyoruz'' şeklinde konuştu. 
     Büyükkaymaz, madeni parada sahtecilik olaylarına ilişkin de, ''sahte 1 YTL ile karşılaşıyoruz. Bunlar, adli makamlardan bize ekspertiz için intikal ediyor ve biz tespitlerimizi yapıyoruz. Şimdiye kadar bize raporlama amacıyla 30 dosya geldi'' diye konuştu. 
     Büyükkaymaz, 2005 yılında madeni para ihtiyacını rahatlıkla karşıladıklarını ve bu konuda herhangi bir sıkıntı yaşanmadığını ve 2006 yılında normal düzende çalışacaklarını kaydetti. 
     
</TEXT>
</DOC>
