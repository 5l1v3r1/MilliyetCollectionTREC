<DOC>
<DOCNO> 404442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/spor/spo02.html </URL>
<DATE> 2005/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Samandıra yuvamız' 
</HEADLINE>
<TEXT>


Servet Çetin, Fenerbahçe'nin başarısını arkadaşlık ruhuna bağladı, "Çok sıcak bir ortam var. Tesislerde huzur buluyoruz. Ayrıca sessiz ve sakin. Bu hepimizin performansını artırıyor" dedi 

ALİ İSMET URAL 


'Çok hırslıyım' 
FENERBAHÇE'DE ilk yarıda gördüğü kırmızı kartlarla gündeme oturan Servet Çetin, ilginç açıklamalar yaptı. Genç yıldız, "Çok hırslıyım. Ama bu hırsım sahada kendimi kaybetmeme neden olmuyor. İlk yarıda özellikle Şampiyonlar Ligi maçlarında bazı şanssızlıklar yaşadım. İstatistiklere bakarsanız, bir savunma oyuncu olarak gördüğüm kart sayısı bir hayli düşük" ifadelerini kullandı. 

'Eğlenceli geçiyor' 
TAKIMDAKİ arkadaşlık havasının başarıdaki en büyük etken olduğuna dikkat çeken Servet, "Örneğin Samandıra'da çok sıcak bir ortam var. Hepimizin yuvası gibi. Sessiz, sakin. Kamplar bile çok eğlenceli geçiyor. Herkesin bir lakabı var. Bana "Baba" diyorlar. Selçuk'u İlyas, Marco'yu Paşa, Tuncay'ı Şeker, Kemal'i Beckham diye çağırıyoruz" dedi. 

Efsane geliyor 

İSTANBUL Devlet Opera ve Balesi ile Erguvan Yapım ve Tanıtım işbirliğiyle sahne alacak olan "Fenerbahçe Efsanesi" müzikali için geri sayım başladı. Fenerbahçe Kulübü'nün de destek verdiği projenin provaları yeni yılda başlayacak. Müzikalin prömiyerinin ise Ekim ayında olması planlanıyor. Müzikalin yönetmenliğini Rutkay Aziz yapacak. 

Fenerbahçe'de bırakacak 

SÖZLEŞMESİNİ önceki gün canlı yayında dört yıl daha uzatan Kemal, futbolu Fenerbahçe'de bırakacağını söyledi. Genç oyuncu, "Burada çok mutluyum. İki yıldır sakatlıklar nedeniyle fazla yararlı olamadım. Bunun üzüntüsünü yaşıyorum. Allah yeni bir sakatlık vermezse ikinci yarıda tüm gücümü sahaya yansıtacağım. Bana en kötü günümde sahip çıkan bu camiaya çok şey borçluyum" dedi. 

Tercüme böyle olur 

ANKARAGÜCÜ maçı öncesinde Fenerbahçe soyunma odasında Alex arkadaşlarını kahkahaya boğdu. Brezilyalı yıldız sahaya çıkarken giymesi için kendisine verilen tişörtün üzerinde ne yazdığını merak etti. Durumdan yararlanan Serhat, "Kadına karşı şiddete son" sözünü uygulamalı olarak tercüme etmeye çalışınca, Sarı - Lacivertli oyuncular ve teknik heyeti gülmekten kırıp geçirdi. 

Kaybeden olmadı 

Yönetim, transfere yeşil ışık yakıyor, Rüştü inadından da vazgeçiyordu. Buna karşılık Alman hoca, basın önünde herkesten özür diliyordu. Ama takımın başarılı performansı karşılıklı verilen tavizlerin boşa gitmediğini gösteriyordu 


Üç büyüklerin seyir defteri 

Türkiye'nin gözünü diktiği kulüp YUSUF KOBAL - 2 


Beş adet canlı yayın arabası Fenerbahçe kulüp binasının önünde konuşlanmış, tarihi buluşmayı bekliyordu. Teknik Direktör Daum, Başkan Aziz Yıldırım tarafından acil toplantıya çağrılmış ve hesap vermesi için bir odaya sokulmuştu. Daum'un yarısı gibi olan antrenör ve tercüman Murat Kuş da kulüp binasındaydı. Ama Başkan Yıldırım, Kuş'un tercümanlığını engelleyerek toplantının başında 1 - 0 öne geçmiş, başka bir tercüman ile görüşmeye başlamıştı. Basında Almanya kampının sorunlu çocukları diye lanse edilen menajer Volkan Ballı ile Murat Kuş da bir odada başbaşa bırakılmıştı. 
Lig başlamadan Fenerbahçe'de kriz zirvesi başlamış, Başkan Aziz Yıldırım, Daum ile kavgalı olan yönetici arkadaşlarını dahi toplantıya sokmamıştı. Sadece Yıldırım'ın en güvendiği isim olan İkinci Başkan Nihat Özdemir odadaydı. Saatler süren toplantı bittiğinde Başkan Aziz Yıldırım, yönetici arkadaşı Nihat Özdemir ve Daum bir basın toplantısı ile "Uzlaşmayı" açıklayacak ve neşeli günler başlayacaktı. Başkan Aziz Yıldırım toplantıda Daum'un sözlerinin yanlış anlaşıldığını duyuruyor, bir kez daha olayla yakından uzaktan ilgisi olmayan basını suçlu ilan ediyordu. 
Daum, "Özür dilerim, bundan sonra dertlerimi basın aracılığıyla değil bizzat başkan Yıldırım'a kendim söyleyeceğim" diyerek görevinin başına dönüyordu. 
Tek patron 
Ne mi olmuştu o toplantıda 
"İlle de Rüştü" diyen Daum, başkandan bunun sözünü almıştı. Transfer konusunda yetkilerine yeniden kavuşmuştu. Daum takımı şampiyon yapmıştı ve uzun süredir "istikrar" diye direten Fenerbahçe taraftarlarına bunun hesabının verilemeyeceğini bilen Başkan Yıldırım ile yardımcısı Özdemir, Alman hocanın isteklerini haklı bulmuştu. Bunun karşılığında da Daum çıkıp, canlı yayınlanacak olan basın toplantısında kendilerinden özür dileyecek, böylece iş tatlıya bağlanacaktı. Yöneticilerin Daum'un işine karışması engellenecek, Alman teknik adam tek patron olacaktı. İstediği transferler en kısa zamanda gerçekleşecekti. 
Kim ne derse desin, ne kadar haksız olsa da kamuoyunu kendi lehine çevirmekte usta bir yönetici olan Başkan Yıldırım, çok inandığı Daum'a, "Kendini bilerek yere attığı bu pozisyonda" mecburen penaltı çalmıştı. Taviz vermişti, çünkü takımın istikrara, kendisinin üçüncü bir şampiyonluğa, camianın da istikrara öyle ihtiyacı vardı ki. 
Sonradan o günkü toplantıda Daum'a verilen tavizin önemsiz olduğu ortaya çıkıyordu. Daum, genç kadrosu ile ligde esmeye başlıyor, "enlerin" takımı olmayı başarıyor, ligin ilk yarısını zirvede bitiriyor, kupada tur atlıyor, Manchester United'ı, genç versiyonu da olsa, 3-0 yenerek tarihe geçiyordu. En önemlisi bu Daum değil miydi eski Başkan Ali Şen'in diline doladığı 7 puanlık Şampiyonlar Ligi rekorunu 9'a çıkaran Ve en çekindiği muhalifinin bir övünç kaynağını daha yok eden Üstelik şampiyonluğa dolu dizgin giden. 
Daum, gerçekten iyi bir politikacıydı. Ama Türkiye'de öğrendiği gibi sürekli suçladığı basın da onun açıklarını her basın toplantısında açığa vuruyordu. Yönetimin gitmesini istemediği van Hooijdonk, kaptan Ümit Özat ve Aurelio konusunda da Daum yönetime taviz vermişti. Hooijdonk çok bilmişti. Üstelik Daum'un işine karışıyordu. Fenerbahçe'deki misyonunu da tamamlamıştı. Artık gitmeliydi. Yanına da Aurelio'yu almalıydı. Ümit'e de ihtiyacı yoktu. Bu üç oyuncunun Fenerbahçe'den gönderilmesine yönetim, yani Başkan Aziz Yıldırım karşı çıkıyordu. İyi de ediyordu. Fenerbahçe'nin, son şampiyonluktaki başarısı nedeniyle Hooijdonk'a vefa borcu vardı. Sonradan ortaya koyacağı oyun ile Ümit Özat da, bu formayı fazlası ile hak ediyordu. 
Daum, Fabiano transferinde yanılmıştı. Savunmasının solunda oynatmak için getirttiği Petkov'u gönderip, yerine ondan daha etkisiz Brezilyalı Fabiano'yu aldırtıyordu. Sonra da atıl bir şekilde bekletiyordu. 
Alex de Souza, Brezilya milli takımının oyun kurucusuydu. Daum geçen sezonun ortasında takıma iyi bir oyun kurucu alınması gerektiğini rapor etmiş ve yönetime başvurmuştu. Onun ismini de vermişti. Ankara'da oynanan lig maçından sonra bu ismi Ankaragücü teknik heyetine açıklarken gözleri ışıl ışıldı Daum'un. Ama muradına o sezon eremiyordu. 
Alex'in geleceğini Fenerbahçelilerden önce Ankaragücülüler öğrenmişti. Ama Alex inat etmiş, Türkiye'ye gitmek istemiyordu. Eşi de sorun yaratıyor, bu transfer görüşmelerini yeni sezona bırakıyordu. Alex ile yapılan görüşmeler geç de olsa sonuç veriyor, bu ünlü futbolcu "İkinci bir Ortega vakası olmaması dileğiyle" Türkiye'ye getiriliyordu. Elbette bu önemli transferi gerçekleştirebilmek için uğraşan Hakan Bilal Kutlualp ile Mahmut Uslu defalarca Brezilya'ya giderek, Daum'un Fenerbahçe'nin başındayken istediği en önemli oyuncuyu ikna ediyordu. Alex'in Türkiye'ye gelişi de olay oluyordu. 
Bombayı patlattı 
Yılın bombasını Aziz Yıldırım'ın Fenerbahçe'si patlatmıştı. Sonradan bu transfer bombasına, Alex'in inişli - çıkışlı oyun performansı bile gölge edememiş, Brezilyalı attığı goller, tekniği, asistleri ve en azından gülen yüzü ile Fenerbahçelileri Ortega'dan sonra mutlu kılmıştı. 
Başkan Aziz Yıldırım, bir önceki sezon bücür fiziği ile ligi kasıp kavuran Gökdeniz'e bir kez kafasını takmıştı. Onu transfer etmeliydi ama bunun nasıl olacağını bilmiyordu. Zira Trabzonspor yönetimi, inanılmaz bir baskı altındaydı. İşleri iyi gitmeyen yönetim, Gökdeniz'i satmaya yanaşmıyor, Gökdeniz'in isteğine rağmen görüşmeler başlayamıyordu. Oysa Yıldırım, Gökdeniz'i ikna etmiş, bu oyuncunun transfer edileceğini basına bile duyurmuştu. Daum da bu önemli oyuncuya hayır demiyordu. 
Ne kadar Fenerbahçe'ye gelmeye gönüllü de olsa Gökdeniz Karadeniz, bir fırtına gibi üzerine gelen Trabzonspor seyircilerine karşı koyamadı. Kimine göre tehdit alıyor, baskı altındaki ailesi Gökdeniz'in, Fenerbahçe'nin önerdiği inanılmaz ücrete karşın gitmesine karşı çıkıyordu. Trabzonlular, Ali Kemal'den sonra efsaneleşmeye yüz tutan önemli oyuncularının, hem de Fenerbahçe gibi bir düşmana gitmesini istemiyordu. 
Bu kez olmadı 
Başkan Aziz Yıldırım kafasına koyduğunu yapardı. İşte Ortega, işte Alex... Gökdeniz'i mi alamayacaktı İşin tadı kaçıyordu. İstanbul'dan Trabzon'a giden avans, geri dönüş yolunda küçük bir kazaya, kayıba uğrasa da iade edilmişti. Fenerbahçe'ye gönülden evet diyen Gökdeniz, aldığını iade etmek zorunda kalıyor, Trabzonspor ile yeni sözleşme imzalıyordu. Fenerbahçe Başkanı da bir dahaki sefere yeniden açmak üzere bu transfer defterini kapatıyordu. Zola'dan sonra ilk kez, çok istediği bir oyuncuyu bütün servetine rağmen transfer edememişti. 
Fenerbahçe hazırlık maçlarındaki başarısını İzmir'de oynanan Juventus maçında da gösteriyordu. Avrupa devi 2-0'lık skorla geçiliyor, Kanarya İzmir seyircisine şov yapıyordu. Bu maç aslında Alex de Souza'nın vitrine çıkarılması için tasarlanmıştı ancak Brezilyalı milli maçların yorgunluğunu atmak için izin istemiş ve ligin ikinci haftasında Fenerbahçe seyircisinin karşısına çıkabilmişti. Bu bile Fenerbahçelilerin moralini bozmamıştı. 
Fenerbahçe geçtiğimiz yıllarda bir sezona sığdırdığı fırtınaları bu kez sadece sezon öncesine sığdırıyor, öyle yola çıkıyordu. Ligin ilk maçında Rize deplasmanında beraberliği sonradan şu savunmayı getirecekti, "Geçen sezon da ligin ilk maçında İstanbulspor'a yenilmiştik ama sonra şampiyon olduk." 
Nitekim, Fenerbahçe, genç kadrosu ile, yöneticilerle Daum arasındaki sorunlara rağmen ligin ilk yarısını "Tüm zamanların en iyi ilk yarı performansı" ile bitirme becerisini gösteriyor, eleştirilere çizgi çekmeyi başarıyordu. 
Öyle ki, Daum'un "Şampiyon olamayacaksan derbileri kazanmışsın neye yarar" söylemi bile, Galatasaray'ı yenmenin şampiyonluktan önemli olduğunu kabul eden Fenerbahçeli tarafından kulak ardı ediliyordu. 
Fenerbahçe, Şükrü Saracoğlu Stadı'nda ligde kaybetmiyor, iki deplasman derbisinde yeniliyor, deplasmanda Manchester United'dan ağır bir yenilgi almasına karşın bunu ikinci maçta telafi ediyordu. Her konuşması olay olan Daum, Şampiyonlar Ligi'nde ikinci tura yükselmenin zaten bir hayal olduğunu ligin bitiminde açıklıyor, sezon başındaki barıştan bu yana da ağzından "Büyük başkan ve onun yönetimi" lafını hiç düşürmüyordu. Her söylemine, başarılarına Başkan Aziz Yıldırım'ı ortak ederek başlıyor, aralarında soğukluk olsa bile örneğin van Hooijdonk'u özlediğini belirterek de bitiriyordu. 
Fenerbahçe yıllar sonra, daha da önemlisi Aziz Yıldırım'ın başkanlığa oturduğu 1998 yılından bu yana en verimli sezonunu yaşıyordu. Taraftarlar da tıpkı Başkan Aziz Yıldırım gibi sorunlu başladıkları bu sezon, uzun yıllar sonra ilk kez bu kadar rahat ediyor, belki de sezon başında ligin sonunu gören bir performansa tanıklık ediyordu. Yeni bir şampiyonluk, ezeli rakip Galatasaray'ı engelleyecekti. Dahası yıllar sonra üst üste ikinci şampiyonluk Aziz Yıldırım dönemine rastlayacaktı. Başkan Yıldırım görevde olduğu sürece ezeli rakibin beşinci şampiyonluğunu göreceği için Galatasaray'ın yüzüncü yılında şampiyonluğa ulaşması en sıkıntılı durum olacaktı. 2007 yılının temeli şimdiden bu kadro ile atılmalıydı ki, Avrupa'da en azından önemli bir kupa, Fenerbahçe'nin müzesine girebilsindi. 

SON 


</TEXT>
</DOC>
