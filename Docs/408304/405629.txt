<DOC>
<DOCNO> 405629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sondun28.html </URL>
<DATE> 2005/12/22/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Saddam'ın üvey kardeşi Beni de dövdüler 
</HEADLINE>
<TEXT>

     Irak'ın devrik lideri Saddam Hüseyin ve 7 sanığın Duceil katliamıyla ilgili yargılandığı davanın bugünkü duruşmasında, Saddam Hüseyin'in üvey kardeşi Barzan El Tikriti, kendisinin de dövüldüğünü söyledi. 
     El Tikriti, sorgulandığı sırada tokatlandığını belirterek, ''Bana sorular soruyorlardı, onlara açıklamalarda bulunmak istediğimde ise ellerim kelepçeliyken beni tokatlayıp sadece evet-hayır şeklinde cevap istediklerini söylüyorlardı'' dedi. 
     Duruşmalarda olay çıkarmasıyla ve tanıklarla iddia makamına yönelik müdahaleleriyle tanınan El Tikriti, bugün de olay çıkararak, baş savcıyı istifaya sürükledi. 
     Baş savcı Cafer El Musavi, El Tikriti ile uzun bir atışmanın ardından mahkeme başkanına, ''Beni görevden azletmenizi istiyorum. Bu sözler davayla ilgili olmayan kişisel görüşler. Mahkeme üyeleri birçok defa hakarete uğradı'' dedi. 
     El Tikriti'nin, Baas'ın eski ve önemli bir üyesi olduğunu savunduğu baş savcı, ''Bu kanlı partiye üye olmakla suçlanmak bana en büyük hakarettir'' derken, savcıyı tarafsız olmamakla suçlayan El Tikriti, ''Demokrasinin ve eşitliğin, yüksek değerlerin partisi Baas çok yaşa'' dedi. 
     Baş savcının azil talebini reddeden mahkeme başkanı, sanıkları birçok kez tehdit etmekle suçlanan bir güvenlik görevlisini salondan attı. Bu olay meydana gelirken mikrofonun sesinin kısılması Barzan El Tikriti'yi bir kez daha sinirlendirdi. 
     El Tikriti, ''Sesi kesmeye devam ederseniz, oturumlara bir daha katılmam. Biz bu ülkede ve özellikle de bu salonda adalet ve demokrasi istiyoruz'' dedi. 
     El Tikriti, ''Genelde ben konuşurken sesi kesiyorlar, bu da benim haklarıma, tarihe, ülkeye, sanıkların haklarına saldırıdır'' diye konuştu. 
     Savcı Musavi ise sesin, İl Tikriti'nin ettiği hakaretler nedeniyle kısıldığını belirtti. 
     Çok sayıda televizyon kanalı tarafından izleyicilere aktarılan duruşmada birçok bölüm ya kesiliyor ya da sessiz yayınlanıyor. 
     Bu arada, duruşmaya ara verildi. 
     Mahkeme Başkanı, duruşmaya ne kadar ara verildiğine ilişkin bilgi vermedi. Duruşmada bugün perde arkasında bulunan 2 tanık dinlendi. Tanıklar, Duceil'deki kötü muamelelerle ilgili ayrıntıları anlattı. 
     Öte yandan, üçüncü bir tanığın akşamüstü dinlenmesi öngörülüyor. 
     
</TEXT>
</DOC>
