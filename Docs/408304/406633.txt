<DOC>
<DOCNO> 406633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sondun18.html </URL>
<DATE> 2005/12/26/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
'Riyad'ın Kızları' adlı roman S.Arabistan'ı karıştırdı 
</HEADLINE>
<TEXT>

     Arap dünyasının en liberal ülkesi Lübnan'da eylül ayında piyasaya çıkan ve korsan baskılarının büyük ilgi gördüğü ''Riyad'ın Kızları'' adlı roman, Suudi Arabistan'ı karıştırdı. 
     24 yaşındaki Recaa El Sani'nin ilk eseri olan ve Suudi Arabistan'ın başkenti Riyad'da dört genç kadının aşklarını, hayallerini ve hayal kırıklıklarını anlatan kurgu roman, Suudi Arabistan'da tepkiyle karşılandı. 
     New York'ta yaşayan 4 kadının yaşamını anlatan ''Sex and the City'' ile kıyaslanan ve Suudi standartlarıyla düşününce bomba etkisi yaratan ''Riyad'ın Kızları'' adlı romanın Suudi Arabistan'da yayınlanıp yayınlanmamasına henüz karar verilmedi. Ancak Lübnan'da üçüncü baskısı yapılan romanın, Suudi Krallığı'ndan fotokopi formundaki korsan baskıları büyük ilgiyle karşılanıyor. 
     Romandaki karakterlerden Sadim'in kocası, eşi cinsel anlamda çok cesur olduğu gerekçesiyle boşanıyor. Kamra, evliliğinden kısa bir süre sonra kocasının bir Japon kadına aşık olduğunu anlıyor. Maşael'in erkek arkadaşıysa annesi Amerikalı olduğu için evlenemiyor. Romanda, sadece Lamis isimli kadın gerçek ve kalıcı aşkı buluyor. 
     Diş Hekimliği Fakültesi'nden yeni mezun olan ve her Suudi kadını gibi türban takan genç yazar El Sani, bazı yakın arkadaşlarının da evliliklerine zarar geleceği gerekçesiyle kendisiyle ilişkiyi kestiklerini belirtirken, romana yapıcı ve olumlu eleştiriler geldiği de oluyor. 
     
</TEXT>
</DOC>
