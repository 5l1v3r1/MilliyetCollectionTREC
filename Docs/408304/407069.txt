<DOC>
<DOCNO> 407069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sonspo23.html </URL>
<DATE> 2005/12/27/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Murat Ürünsak Beşiktaş transferden asla vazgeçmez... 
</HEADLINE>
<TEXT>

     Beşiktaş Kulübü Pazarlama ve Gelirler Komitesi Başkanı ve Yönetim Kurulu Üyesi Murat Ürünsak, siyah-beyazlı kulübün transferden vazgeçmeyeceğini söyledi. 
     Ataköy Olimpiyatevi'nde ''Efes Pilsen Cup 5'' futbol turnuvasının tanıtım toplantısının ardından gazetecilerin sorularını yanıtlayan Ürünsak, transferlerle ilgili yönetim kurulunun bir toplantı yapacağını vurgulayarak, ''Teknik direktörümüz Tigana'nın istek ve görüşleri tartışılacak. Beşiktaş transferden asla vazgeçmez'' dedi. 
     Beşiktaş'ta futbol oynamak istemeyen oyuncuların gidebileceğini belirten Murat Ürünsak, şöyle konuştu 
     ''Ama bizimle olan sözleşmeleri ve Beşiktaş'ın şartları dikkate alınarak gidebilirler. Son kararı yönetim kurulumuz verecektir. Oynamak istemeyen oyuncuyu zaten biz oynatmayız. Ama her 'ben oynamıyorum' diyeni de dikkate almamalıyız. Bunun resmiyete dökülmesi lazım. Bu Youla için de geçerli. Teklifler varsa resmi olarak bize gelmeli.'' Ürünsak, bazı yabancı oyuncuların gitmek istemesi ile ilgili bir soru üzerine, ''Şartlar buna elverirse gidebilirler. Bunun üzerine Tigana'nın önereceği ve camianın da kabul edeceği yabancıların transferi söz konusu olur. Bu transferler sezon sonunda mı olur bilemiyorum. Spekülasyonlarda 4 yabancı gidecek, 4 gelecek deniyor. Hayır, 4 gider, 2 gelir hiç belli olmaz'' diye konuştu. 
     Kadro dışı bırakılan Tayfun ve Emre'nin takım arayışı içinde olduğunu vurgulayan Ürünsak, Tayfun'a yurtdışından, Emre'ye de Türkiye'den teklifler olduğunu, bu tekliflerin resmi olması durumunda değerlendireceklerini söyledi. 
     Murat Ürünsak, taraftarlarının terleyen ve Beşiktaş ruhuyla oynayan bir takım istediğini, ikinci yarıda bu havayı vermeyi umut ettklerini sözlerine ekledi. 
     
</TEXT>
</DOC>
