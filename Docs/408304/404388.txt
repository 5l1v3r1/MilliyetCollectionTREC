<DOC>
<DOCNO> 404388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sonyas11.html </URL>
<DATE> 2005/12/17/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
2005, en sıcak yıl oldu... 
</HEADLINE>
<TEXT>

     İngiliz bilim adamlarının hesaplamalarına göre 2005, Kuzey Yarıküre'de kayıtların tutulmaya başlandığı 1860'tan bu yana en sıcak yıl oldu. 
     İngiliz yayın kuruluşu BBC'nin haberine göre bilim adamları, verilerin, küresel ısınmaya insanoğlunun etkisini açıkça ortaya koyduğunu belirttiler. 
     Doğu Anglia Üniversitesi İklim Araştırma Birimi öğretim üyesi David Viner, 2005'te Kuzey Yarıküre'de ortalama sıcaklığın 1961-1990 ortalamasından 0,65 C derece fazla olduğunu belirterek, Atlas Okyanusu'nun Kuzey Yarıküre'de kalan kısmındaki sıcaklığın da rekor düzeyde olduğunu kaydetti. 
     Verilerin, Kuzey Yarıküre'de Atlas Okyanusu'nun yüzey sıcaklığının 1880'den bu yana en sıcak seviyede olduğunu gösterdiğini belirten Viner, hesaplamalarında hata payının 0,1 C derece civarında olabileceğini söyledi. 
     İngiliz bilim adamı, ''Her şey fizik kurallarına göre işliyor, atmosfere daha fazla sera etkisine neden olan gazların salınması sonucu sıcaklıklar artıyor'' diye konuştu. 
     
</TEXT>
</DOC>
