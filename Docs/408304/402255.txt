<DOC>
<DOCNO> 402255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/spor/ykocaomer.html </URL>
<DATE> 2005/12/10/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Derwall' e vefa borcu 
</HEADLINE>
<TEXT>



Modern Türk futbolunun temel taşlarından biri olan, Türk futbolundan Avrupa'da ve Dünya'da söz ettiren, tesisleşmeden, modern futbol anlayışına kadar bir çok konuda Türkiye'ye destek olan, yıllarca ve hala Türkiye'nin fahri büyükelçisi gibi çalışan Jupp Derwall'in bu yaptıklarını hangimiz inkar edebilir Yeri geldiği zaman "Türkler vefalıdır" diye aramızda konuşuruz. Ancak bugünkü modern Galatasaray'ın ortaya çıkmasına büyük ölçüde destek olan Jupp Derwall'e 100. yılında Galatasaray Kulübü'de gereken vefayı göstermemiştir. İsmine hazırlanmış bir plaketi ve bir de formayı, komşu kapısı olan Almanya'ya Galatasaray Kulübü'nün bir yetkili yönetim kurulu üyesi veya Asbaşkanı götürüp bizzat verememiştir. Konu, bu satırların yazarından rica edilmiş, Almanya'ya götürülen paket Jupp Derwall'e telefon edilerek posta ile ulaştırılmıştır. Daha sonraki görüşmemizde her zamanki kibarlığı ve o tatlı gülümsemesiyle "Beni unutmadıkları için sevindim" derken, içinin kan ağladığı gözlerden kaçmamıştır. Sağlık nedenleriyle uçağa binmesi yasak olan, seyahat edemeyen Derwall her görüşmemizde Türkiye ve Galatasaray için içinin yandığını , çok özlediği İstanbul'a gelemeyişinin üzüntüsünü dile getirmektedir. 
Sayın Cumhurbaşkanım 
Jupp Derwall yalnız Galatasaray'a ve Türk futboluna değil, Türkiye'nin imajına da büyük katkılar sağlamış bir spor adamıdır. Gezdiği dolaştığı her yerde Türkiye'yi ve Türk insanını anlatarak, Almanya'da belli çevrelerde Türkiye'yi hep savunmuştur. Yıllarca önce Solingen'de yakılan 6 vatandaşımızın acısını içine sindiremeyip "bir Alman olarak utanıyorum" diye yazdığı mektup hala bendedir. Gönül ister ki sizin önderliğinizle Türkiye Cumhuriyeti Devleti'nin liyakat ödülü mümkünse Dışişlerimizin Almanya'daki en yüksek yetkilisi tarafından Saarbrücken'deki evinde ziyaret edilerek kendisine verilebilsin. 
Yarın her fani gibi aramızdan ayrıldığında, köşe yazarlarımızın, spor adamlarımızın yakacağı ağıtlar , Jupp Derwall'e vefa borcumuzu böyle ödemeye çalışmadığımız taktirde, sadece insanlarımızın kendilerini tatmin etmek için birkaç satır karalamasından öteye geçmeyecektir. 



</TEXT>
</DOC>
