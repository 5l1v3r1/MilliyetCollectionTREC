<DOC>
<DOCNO> 402571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/son/sontur27.html </URL>
<DATE> 2005/12/11/ </DATE>
<TIME> 21.15 </TIME>
<AUTHOR>  </AUTHOR>
<HEADLINE>
Giresun hayvan barınağındaki 15 köpek öldü 
</HEADLINE>
<TEXT>

     Giresun'da hayvan barınağında bulunan 35 köpekten 15'i öldü. 
     Giresun Hayvanları Koruma Derneği İkinci Başkanı Namık Baltaoğlu, gazetecilere yaptığı açıklamada, yaklaşık 3 ay önce Aksu Mahallesi Etbaşoğlu Mevkii'nde yapılan hayvan barınağında 15 köpeğin dışarıdan verilen zehirli yiyeceklerle öldürüldüğünü tahmin ettiklerini iddia etti. 
     Yerleşim merkezine uzak olmasına rağmen barınağın yerine çevredeki bazı kişilerce tepki gösterildiğini ifade eden Baltaoğlu, şunları kaydetti 
     ''Barınakta gündüz bir görevlimiz bulunuyor ve buradaki hayvanların yiyeceklerini hijyenik bir şekilde veriyordu. Olayın görevlinin olmadığı saatlerde meydana gelmesi bizim bu yöndeki kuşkularımızı artırıyor. Bu kabul edilecek bir durum değil. Bu tür olaylar daha önceleri sokaklarda oluyordu. Barınakta böyle bir olay olmasını asla kabullenemiyoruz. Konu ile ilgili Emniyet Müdürlüğü'ne suç duyurusunda bulunduk. Koruma altında olan sokak köpeklerinin öldürülmesini kabul edebilmemiz mümkün değil. Hayvanseverler olarak olayı kınıyoruz.'' Giresun'a bir hayvan barınağı yapılması için büyük uğraş verdiklerini belirten Baltaoğlu, ''Bu konuda belediyeye büyük destek vererek barınağın yapılmasını sağladık. Şimdi belediyeden böyle bir olayın tekrar yaşanmaması için gece bekçisi görevlendirilmesini isteyeceğiz'' diye konuştu. 
     Barınakta bulunan diğer köpeklerde ise herhangi bir sorunun bulunmadığı bildirildi. 
     
</TEXT>
</DOC>
