<DOC>
<DOCNO> 405359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/soneko36.html </URL>
<DATE> 2005/12/21/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
BDDK Sektörün toplam aktifleri Ekim'de 360.1 milyar YTL'ye indi 
</HEADLINE>
<TEXT>

     Türkiye'de, Eylül ayında 364,2 milyar YTL seviyesinde olan bankacılık sektörü toplam aktifleri Ekim ayında yüzde 1,1 oranında azalarak 360,1 milyar YTL seviyesine geriledi. 
     Bankacılık Düzenleme ve Denetleme Kurumu BDDK Aralık ayına ilişkin Aylık Bülteni'ni yayımladı. 
     Buna göre, incelenen son bir aylık dönemde sektörün aktif büyüklüğü azalmasına karşı, 2005 yılının ilk on aylık döneminde bankacılık sektörü toplam aktiflerinin yüzde 17,5 oranında arttığı görüldü. 
     Banka grupları açısından bakıldığında, son bir aylık dönemde kamu sermayeli mevduat bankaları hariç bütün banka gruplarının toplam aktifleri azaldı. Bu dönemde kamu sermayeli mevduat bankalarının aktif büyüklüğü yüzde 0,2 oranında artarken, özel sermayeli mevduat bankaları, yabancı sermayeli mevduat bankaları ile kalkınma ve yatırım bankalarının toplam aktifleri sırasıyla yüzde 1,7, yüzde 1,9 ve yüzde 2,1 oranında azaldı. 
     2005 yılı Eylül ayında 215 milyar YTL seviyesinde olan özel sermayeli mevduat bankaları toplam aktif büyüklüğü, Ekim döneminde 211,3 milyar YTL'ye geriledi. 
     Bankacılık sektörü toplam aktiflerinin azalmasının sebebi, incelenen son bir aylık dönemde toplam krediler ve toplam menkul kıymetler cüzdanlarında gerçekleşen sırasıyla yüzde 3,1 ve yüzde 0,9 oranındaki artışlara karşın, nakit ve nakit benzeri varlıkların bir önceki aya göre yüzde 28,3 oranında azalması oldu. 
     
     KREDİLER YÜZDE 3.1 ARTTI 
     Eylül ayında 133,2 milyar YTL olan bankacılık sektörü toplam kredileri ise yüzde 3,1 oranında artarak Ekim ayında 137,3 milyar YTL seviyesine yükseldi. 
     Yabancı sermayeli mevduat bankaları ile kalkınma ve yatırım bankalarının toplam kredileri söz konusu dönemde sırasıyla yüzde 3,7 ve yüzde 1,0 oranında arttı. 
     Eylül ayında 27 milyar YTL seviyesinde olan kamu sermayeli mevduat bankaları toplam kredileri, bir aylık dönemde yüzde 1,9 oranında artarak 27,5 milyar YTL'ye çıktı. Özel sermayeli mevduat bankalarının aynı dönem içerisinde toplam kredilerindeki artış yüzde 3,5 seviyesinde gerçekleşti ve özel sermayeli mevduat bankalarının toplam kredileri Eylül ayındaki 90,6 milyar YTL seviyesinden Ekim ayında 93,7 milyar YTL seviyesine yükseldi. 
     2005 yılı Eylül ayında 142 milyar YTL seviyesinde olan alım satım amaçlı, satılmaya hazır ve vadeye kadar elde tutulacak menkul kıymetler toplamından oluşan menkul kıymetler toplamı da, satılmaya hazır menkul değerler cüzdanında gerçekleşen büyümeye bağlı olarak yüzde 0,9 oranında artarak Ekim ayında 143,3 milyar YTL'ye çıktı. 
     Krediler ve menkul kıymetler cüzdanında gerçekleşen artışlara rağmen, nakit değerler, merkez bankasından alacaklar, para piyasalarından alacaklar ve bankalardan alacaklar rakamlarından oluşan nakit ve nakit benzeri varlıkların bir önceki aya göre yüzde 28,3 oranında azalarak, Eylül'deki 37,4 milyar YTL'den Ekim'de 26,8 milyar YTL'ye gerilediği görüldü. 
     
     AKTİFLER 
     Bankacılık sektörün toplam aktifleri bir önceki yılın aynı dönemine göre yüzde 20,2 arttı. 
     Bu artışın temel nedeni, krediler rakamında gözlenen yüzde 44,9 oranındaki artışla birlikte, satılmaya hazır menkul kıymetler kaleminde gözlenen yüzde 43,4 oranındaki artış oldu. Bankacılık sektörü aktif dağılımı incelendiğinde, sektörün toplam aktiflerin yüzde 6,3'ünün net takipteki alacaklar, iştirakler, bağlı ve birlikte kontrol edilen ortaklıklar, sabit kıymetler ve elden çıkarılacak kıymetler toplamından oluşan, duran değerlerden meydana geldiği görülüyor. İncelenen son bir yıllık sürede bankacılık sektörü toplam aktiflerindeki büyüme yüzde 20,2 olarak gerçekleşirken, kredilerdeki toplam büyüme yüzde 44,9, menkul değerler cüzdanındaki büyüme ise yüzde 13,3 olarak gerçekleşti. 
     Menkul değerler cüzdanı nominal olarak artmakla beraber, bir önceki yılın aynı dönemiyle karşılaştırıldığında, menkul değerlerin toplam aktifler içerisindeki payında 240 baz puan civarında bir azalma oldu. 2005 yılı Eylül ayında 764 milyon YTL olan net takipteki alacakların Ekim ayında bir önceki aya göre neredeyse değişmeksizin 766 milyon YTL seviyesinde gerçekleşti. 
     Bir önceki ayla kıyaslandığında net takipteki alacaklar rakamı, yabancı sermayeli mevduat bankaları ile kalkınma ve yatırım bankaları için neredeyse değişmezken, kamu sermayeli mevduat bankaları için azalmış, özel sermayeli mevduat bankaları için ise arttı. Brüt takipteki alacakların toplam nakdi kredilere oranı ise kamu bankaları için yüzde 8,5 iken, özel sermayeli mevduat bankaları, yabancı sermayeli mevduat bankaları ile kalkınma ve yatırım bankaları için bir önceki aya göre değişmeksizin sırasıyla yüzde 4,3, yüzde 3,7 ve yüzde 2,8 olarak gerçekleşti. 
     
     TAKİPTEKİ ALACAKLAR 
     Bankacılık sektörü açısından bakıldığında, brüt takipteki alacakların toplam nakdi kredilere oranı Eylül'de yüzde 5,2 iken bu oran Ekim ayında yüzde 5,0 seviyesine geriledi. 
     Takipteki alacaklar karşılığının brüt takipteki alacaklara oranı, kamu bankalarında yüzde 96,4 oranında gerçekleşirken, söz konusu oran özel sermayeli mevduat bankaları, yabancı sermayeli mevduat bankaları ile kalkınma ve yatırım bankaları için sırasıyla yüzde 85,9, yüzde 83,5 ve yüzde 88,9 olarak gerçekleşti. 
     Buna göre, takipteki alacakların, Ekim 2005 dönemi için sektör açısından önemli bir sorun teşkil etmediğinin söylenebileceği belirtiliyor. 
     
</TEXT>
</DOC>
