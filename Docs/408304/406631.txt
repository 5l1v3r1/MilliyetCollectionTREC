<DOC>
<DOCNO> 406631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sondun16.html </URL>
<DATE> 2005/12/26/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Powell, 'tele kulak' skandalının kahramanı Bush'u savundu 
</HEADLINE>
<TEXT>

     ABD'nin eski Dışişleri Bakanı Colin Powell, terörle mücadele gerekçesiyle, istihbarat kuruluşlarının mahkeme kararı olmaksızın ülke içindeki telefon konuşmalarını ve elektronik haberleşmeyi izlemesine izin veren ABD Başkanı George Bush'u savundu. 
     Powell, Amerikan ABC televizyonuna verdiği mülakatta, ''Başkan'ın bu tür eylemlere izin vermesinde kötü bir şey görmüyorum. Başkan, Kongre'de, mahkemelerden izin almadan ya da mahkemelere olayın ardından haber vermeye gerek görmeden bunu yapacak kadar yeterli çoğunluğa sahip olduğuna karar vermiş'' dedi, ancak Kongre'nin, Başkan'ın kanunu doğru olarak uygulayıp uygulamadığı hakkında bir açıklama yapmasını istedi. 
     Bu konuda izin alınmasının çok zor olmadığının altını çizen Powell, ''Acil durumda, gidersiniz ve yaparsınız. Kanun bunu öngörüyor. 3 gün sonra da mahkemeye ne yaptığınızı haber verirsiniz. Ancak, Başkan, adalet bakanı ile ele aldığı ve açıkladığı gerekçeler dolayısıyla, bunu bu şekilde yapmaya karar vermiş'' dedi. 
     Powell, dinlemenin devam etme olasılığının sorulması üzerine ise ''Evet, elbette devam etmeli'' dedi. 
     Terörle mücadele çerçevesinde istihbarat kuruluşlarının Bush'un onayıyla, ancak yasadışı şekilde ABD içindeki telefon konuşmalarını ve elektronik haberleşmeyi izlediğinin ortaya çıkmasıyla patlak veren skandal ilk olarak, The New York Times gazetesindeki bir haberle ortaya çıkmıştı. Haberde, Ulusal Güvenlik Kurumu'nun NSA , mahkeme kararı olmadan ABD içindeki haberleşmeyi izlediği belirtilmişti. 
     
</TEXT>
</DOC>
