<DOC>
<DOCNO> 406981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/soneko10.html </URL>
<DATE> 2005/12/27/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Artan petrol fiyatları dizel motora altın çağını yaşatıyor 
</HEADLINE>
<TEXT>

     Petrol fiyatlarındaki sürekli artış nedeniyle benzine oranla yüzde 20 daha ucuz hale gelen ve yakıtta yüzde 60 tasarruf sağlayan dizel motor, ekonomik sürüş arayan sürücülerin umudu oldu. Dizellerin verimsiz ve gürültücü imajının sessiz ve güçlü motorlarla yok edilmesi Türkiye'de dizellerin payını yüzde 2.5'lardan yüzde 38'lere çıkardı. Avrupa'da bu oran yüzde 70'lerde 

Hamide Hangül Referans Gazetesi 

Alman Mühendis Rudolf Diesel'in 1892'de icat ettiği dizel motor, 21. yüzyılda altın çağını yaşıyor. Irak işgali ve Amerika'da art arda patlayan kasırgalarla tırmanışa geçen petrol fiyatları yüzünden benzine göre yüzde 20 daha ucuz kalan ve kilometre başına yaklaşık yüzde 60 tasarruf sağlayan dizel motorlar, ekonomik sürüş arayan sürücülere umut olmaya başladı. Çünkü motor hacmi 1.6 litrelik benzinli bir araç kilometrede 200 YTL'lik yakıt tüketirken, dizel araçta bu rakam 140 YTL oluyor. Ekonomik olmasının yanı sıra, "turbo" ve "comman rail" güçlü ve sessiz, titreşimsiz sistemlerle donatılarak verimsiz ve gürültülü imajından kurtarılan dizel motorlar hem orta, hem lüks segmentin de artık gözdesi. 
     
     Ülkelerin hedefi Yüzde 70'ler Clup'a girmek 
     Beş yıl öncesine kadar otomotiv pazarındaki payı yüzde 2.5'lar seviyesinde olan dizel motorlar, bugün payını yüzde 38'e çıkarttı. Avrupa'da ise bu oran yüzde 70'ler seviyesinde. Hem ekonomik, hem de zararlı atık oranları gittikçe düşürülerek daha çevreci hale getirilen dizellerin satışları vergilerle de destekleniyor. Ülkelere göre değişkenlik gösteren dizel satışlarının belli bir orana oturtulabilmesi için Avrupa ülkeleri "Yüzde 70'likler Kulübü" bile oluşturmuş. Dizel satışlarının yüzde 70'e ulaştığı Fransa, Belçika gibi ülkelerin öncülüğünde oluşturulan "Yüzde 70 Clup"a girmek bir ülke için prestij sayıldığından, Avrupa Birliği AB üyelerinin hedefi, dizel otomobil satışlarını tüm araç satışları içinde yüzde 70'lik bir orana ulaştırıp, bu kulübün üyesi olmak. 
     İspanya, İtalya, Portekiz ve Almanya'da dizel satışları yüzde 60 ile yüzde 40 arasında değişiyor. İngiltere bu konuda dalgalı bir grafiğe sahip. Bunun sebebi ise benzin istasyonlarında dizel yakıtın pahalı olması. Fakat burada da satışlar yüzde 30 civarında seyrediyor. Dizel otomobil satışları Yunanistan ve İspanya’da halen yüzde 10’un altında. Sektör temsilcileri 3-4 yıl içerisinde Türkiye'nin de Yüzde 70'ler Clup'ını zorlayabileceği görüşündeler. Bu tablo gözönüne alındığında, giderek daha hızlı, çevreci ve düşük vergiyle de desteklenen tüm segmentlerdeki dizellerin, 2010'da satışa sunulacak sıfır araçların araçların yüzde 70'ini oluşturacağı öngörülüyor. 
     AB ülkelerinde çevreciliği ve düşük vergi avantajıyla otomobil alıcılarının gözdesi olan dizellerin, Türkiye'de tercih edilmesinin en önemli nedeni ise ekonomik oluşları. Fiyatı 100 bin euronun üzerinde olan ve yüksek motor gücü nedeniyle daha fazla yakıt tüketen kullanıcıların da ekonomik kaçış olarak dizeli görmesi, lüks segmentte dizel payını yüzde yüzde 70'lere ulaştırdı. Hatta Türkiye'de lüks spor arazi aracı SUV segmentinde son iki yılda satılan her üç araçtan ikisi dizel oldu. Türkiye'de bu segmentte yer alan ve fiyatları 47 bin 14 ila 136 bin 873 euro arasında değişen Land Rover çatısındaki Freelander, Discovery, Sport ve Range Rover modellerin satışını gerçekleştiren Borusan Otomotiv'in Land Rover Marka Yöneticisi Ayhan Ölçer, son iki yıldır satılan araçların yüzde 90'ının dizel olduğunu vurguluyor. Güney Koreli Kia ise 37 bin euroluk Sportage ve 45 bin 790 euroluk Sorento'da artık benzinli satışını bıraktı. 
     
     Talep artışı sektörde rekabeti kızıştırdı 
     Talep artışı ciddi bir rekabeti de doğurdu. Türkiye'de dizel yakıt kalitesinin Avrupa standartlarının gerisinde olması nedeniyle, önceleri dizel motorlarını ülkeye getirmekten kaçınan firmalar, AB süreci ile birlikte hem eurodizellerin pazara girmesi, hem de rekabetin artmasıyla dizel araçlarını birer birer pazara sundu. Bu firmalardan biri de lüks otomobil üreticisi Volvo. Geçen yıl S40 modeli ile pazara giren İsveçli üretici, S60, XC90, S80 modellerini satışı sundu. Dizel rüzgarına yılın son aylarında kapılan İngiliz Jaguar ve Japon Toyota da, dizel kervanına katıldı. İç pazarda bugüne kadar ayda 5-10 adet satış gerçekleştiren Jaguar, iki ay önce 2 litrelik XTYPE dizel modelini 39 bin 900 YTL fiyatla satışa sundu. Firma, 2005 sonu itibariyle 40 adetlik satış hedefliyor. Şimdiden şubat siparişlerini almaya başlayan firma, gelecek yıl 3.0 litrelik dizel modellerini getireceğini de duyurdu. Jaguar ile hemen hemen aynı dönemde pazara giren Toyota ise 7 ayrı modeldeki dizel seçenekleri ile rekabete katıldı. Toyota, dizel satışların sağlayacağı sinerji ile orta vadede ilk üçe girmeyi hedefliyor. 
     Bu arada talep artışı ile birlikte trafikte hızla çoğalan dizellerin "iyileştirilmesi" zorunluluğu da AB'yi harekete geçirdi. Daha çevreci dizellere ulaşmak için yapılan iyileştirme çalışmalarına ciddi bir yatırım yapılıyor. Uluslararası danışmanlık şirketi Pricewaterhouse Coopers ile "eurocarprice.com"un yaptığı araştırmaya göre, bu iyileştirme yatırımları çerçevesinde Avrupa genelinde 2005'in ilk altı ayında geçen yıla göre dizel fiyatları yüzde 3.9 oranında arttı. Ancak euronun YTL karşısında değer kaybetmesi nedeniyle bu artışın Türkiye'ye yansıması yüzde 1 ile sınırlı kaldı. 
     Kasım 2005'te 46 bin 995 eurodan satılan Freelander 2.0 Td S 5 kapılı modelinin, Kasım 2004 fiyatı 46 bin 820 euroydu. Yine 2005 kasımında 36 bin 642 olan Audi'nin A3 2.0 TDI modelinde 2004 kasım etiketi 36 bin 77 euroydu. 
     
     Dizel motor ilk olark sabanda kullanıldı 
     Tarihteki en parlak günlerini yaşayan dizel motorların günlük yaşama giriş tarihi 1922 yılana kadar uzanıyor. Benz tarafından geliştirilen ilk küçük dizel motor tarlalarda motorlu sabanlar için kullanıldı. Ticari araçların ardından, 1933 yılında Benz firması, otomobiller için de aynı motorları kullanmaya başladı. 1935'de Benz'in ürettiği 170 dizel binek araç yollara çıktı. Bu araçların neredeyse tamamı taksiydi. 1936'ya gelindiğinde ise Mercedes Benz'in ürettiği ilk seri üretim olan yüksek konforlu dizel araç piyasaya sürüldü. Seri üretimin ardından dizel araçlar bu defa yarışlarda boy göstermeye başladı. 1955'de Mercedes-Benz'in ürettiği, 40 beygir gücünde ve saatte 94.645 kilometre hızla giden 180 D, "Mille Miglia" Rallisi'ni kazandı. 1958-1961 döneminde ise 180 D'nin ardından dünyanın ilk cabrio dizel otomobili olan 260 D doğdu. Ve dizel otomobillerin gelişimi günümüze kadar devam etti. 
     
</TEXT>
</DOC>
