<DOC>
<DOCNO> 405480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sontur36.html </URL>
<DATE> 2005/12/21/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Çatalca'da NATO boru hattından 2 ton akaryakıt sızdı 
</HEADLINE>
<TEXT>

     İstanbul Valisi Muammer Güler, NATO boru hattında meydana gelen akaryakıt sızıntısının Büyükçekmece Gölü’ne herhangi bir zarar vermediğini ve temizlik çalışmalarının sürdüğünü bildirdi. 
     İsrail’in İstanbul Başkonsolosu Mordehai Amihai, Vali Güler’i ziyaret ederek bir süre görüştü. 
     Ziyarette basın mensuplarının "Büyükçekmece Gölü’ne, NATO boru hattından akaryakıt sızıntısı olup olmadığı" yolundaki sorusu üzerine Vali Güler, şunları söyledi 
     "Çatalca ilçesinde, NATO boru hattında, korozyon nedeniyle etkilendiğini zannettiğimiz boruyla ilgili bölümde bir sızıntı olduğunu arkadaşlarımız tespit etti. İlgililerle gerekli temasa geçildi. Yaklaşık 2 ton akaryakıtın sızdığı anlaşıldı. Ancak göle herhangi bir şekilde zarar vermiş değil. Derhal temizlik işlemleri başlatıldı. Başka sızıntı olmaması için bu bölümle ilgili vanalar kapatıldı. Temizlik çalışmaları sürüyor." 
     
</TEXT>
</DOC>
