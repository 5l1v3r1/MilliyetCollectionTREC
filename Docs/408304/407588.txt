<DOC>
<DOCNO> 407588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sondun38.html </URL>
<DATE> 2005/12/29/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Bulgaristan 2007'de tam üyeliğe hazır 
</HEADLINE>
<TEXT>

     Avusturya'ya resmi ziyarette bulunan Bulgaristan Başbakanı Sergey Stanişev, ülkesinin 2007 yılında AB'ye tam üye olmaya hazır olduğunu söyledi. 
     Stanişev, Avusturya Başbakanı Wolfgang Schüssel ile düzenlediği ortak basın toplantısında, Bulgaristan'ın tam üyelik tarihine ilişkin bir soru üzerine, ''2007 yılında tam üye olmaya hazır olduklarını ve bu tarihin gerçekçi bir tarih olduğunu'' belirtti. 
     Bulgaristan halkının da tam üyelik için 2007 yılını hedeflediğini kaydeden Stanişev, ''olası bir ertelemenin Bulgar halkını hayal kırıklığına uğratacağını ve bunun bir ceza gibi algılanacağını'' ifade etti. 
     Stanişev, Bulgaristan'da hala organize suç şebekelerinin çok faal olduğu ve yargılanamadıkları yönündeki bir gazetecinin sözleri üzerine, ''AB Komisyonu'nun hazırladığı raporu çok ciddiye alıyoruz. Organize suç şebekeleriyle mücadele kapsamında yeni bir yasal düzenleme yaparak yargılama sürecini çabuklaştırdık. Parlamentodaki siyasi partiler de bu yasa değişikliğine destek verdiler. Suç şebekeleriyle mücadeleye sadece İçişleri değil, Maliye Bakanlığı da aktif olarak katılıyor. Kısa bir süre önce çok sayıda üst düzeydeki gümrük memurları tutuklandı. Organize suç şebekeleri de globalleşmeye uyum sağlıyor. Mücadelenin uluslararası alanda da yürütülmesi gerekiyor'' diye konuştu. 
     Organize suç şebekelerine ilişkin sorudan rahatsız olduğu gözlenen Stanişev, soruyu yönelten gazeteciye dönerek, ''Hiç endişe etmeyin, biz çok iyi bir Avrupalı olacağız'' dedi. 
     Avusturya Başbakanı Schüssel de, Bulgaristan'daki reform sürecini ''takdirle karşıladığını'' belirterek, ''Bulgaristan gibi bir ülkenin bu kadar kısa sürede bu olumlu gelişmeyi göstermesi gerçekten takdire değer. Bunu ifade etmek istiyorum. Genç bir hükümet çok kısa sürede birçok şeyi değiştirdi. Ancak bu değişiklikleri sadece AB'nin hatırı için değil, kendi çıkarları için de yaptılar'' dedi. 
     Schüssel, Bulgaristan'ın tam üyelik takvimine ilişkin bir soruya, ''Tam üyelik siyasi olarak zaten kararlaştırılmış durumda. 2007 veya 2008 yılında mı gerçekleşecek Bu tarih, komisyonun vereceği rapordan sonra kesinleşecek. Biz komisyonun hazırlayacağı raporu çok ciddiye alıyoruz'' yanıtını verdi. 
     Stanişev, ortak basın toplantısı sırasında, ülkesindeki reform sürecini içeren bir dosyayı yeni yılın ilk yarısında AB dönem başkanlığını üstlenecek Avusturya Başbakanı Wolfgang Schüssel'e verdi. 
     Bulgaristan Başbakanı, Avusturya Cumhurbaşkanı Heinz Fischer tarafından da kabul edildi. 
     
</TEXT>
</DOC>
