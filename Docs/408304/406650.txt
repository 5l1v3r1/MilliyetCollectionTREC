<DOC>
<DOCNO> 406650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sondun35.html </URL>
<DATE> 2005/12/26/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Şaron'a anjiyo yapılacak 
</HEADLINE>
<TEXT>

     İsrail Başbakanı Ariel Şaron'a, kalbinde saptanan deliğin tedavisi için anjiyo yapılacak. 
     Ani rahatsızlanma sonucu 17 Aralık'ta hastaneye kaldırılan Şaron, rahatsızlığının herhangi bir zarar vermediğini kamuoyuna açıklamak amacıyla, doktorlarının sağlık durumu hakkında bilgi vermesine izin verdi. 
     Şeba Tıp Merkezi doktorlarından Şlomo Segev, Şaron'un özel doktoru Prof. Bolek Goldman ve Ein Kerem Hastanesi doktorlarının düzenlediği basın toplantısında, kameralar ve diğer kayıt cihazlarının kullanılmasına izin verilmedi. 
     Şaron'un kalbinde saptanan, doktorlarca sık rastlandığı bildirilen doğuştan 2 milimetrelik deliğin tedavisi için 2-3 hafta içinde anjiyo yapılacak. 
     Doktorlar, bu deliğin pıhtılaşmaya ve inmeye neden olduğundan şüpheleniyor. Kalbine küçük bir tüp takılarak, ileride meydana gelebilecek kan pıhtılaşmalarının engelleneceğini ifade eden doktorlar, İsrail Başbakanı'nın sağlık durumunun, hastaneye kaldırılmadan önceki durumla aynı olduğunu, rahatsızlığının vücudunda ve beyninde herhangi bir hasara yol açmadığını söylediler. 
     Basın toplantısı sırasında, Şaron'un daha önce açıklanmayan kilosu da ortaya çıktı. Hastaneye yattığında 118 kilo olduğu belirtilen Şaron'un, iki gün sonra hastaneden ayrılırken 3 kilo verdiği belirtildi. 
     Şaron'dan diyet uygulamasını ve fazla kilolarından kurtulmasını tavsiye eden doktorlar, Şaron'un kan basıncının ve kolesterolünün normal seviyede olduğunu bildirdiler. 
     
</TEXT>
</DOC>
