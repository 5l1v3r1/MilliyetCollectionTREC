<DOC>
<DOCNO> 403896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/spor/spo06.html </URL>
<DATE> 2005/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Süreyya'ya büyük şok 
</HEADLINE>
<TEXT>


GSGM Ceza Kurulu tarafından teşkilat mensuplarına hakaretten bir yıl hak mahrumiyeti cezasına çarptırılan Süreyya Ayhan'ın hocası ve eşi Yücel Kop'un antrenörlük belgesi iptal ediliyor 

AYŞE YEŞİN 


Yücel Kop'a antrenörlük yolu kapanıyor. Gençlik ve Spor Genel Müdürlüğü ceza kurulu tarafından teşkilat mensuplarına hakaret suçundan 1 yıl hak mahrumiyeti cezasına çarptırılan Yücel Kop'un antrenörlük belgesi iptal aşamasına geldi. 
Ceza kurulu Kop'un Atletizm Federasyonu Başkanı Mehmet Terzi, genel müdür yardımcısı Sezai Bağbaşı, eski genel sekreter Işık Bayraktar ve genel müdür danışmanı Bekir Yunus Uçar hakkında hakaret içeren demeçleri ile ilgili dosyayı karara bağladı. Yönetmeliğin 34. maddesine göre teşkilat mensuplarına hakaret suçu sabit olunan Yücel Kop 1 yıl hak mahrumiyeti cezasına çarptırıldı. Kop, daha önce de Genel Müdür Mehmet Atalay'a hakaret etmek ve Süreyya Ayhan'ın doping kontrol sürecini bozmak gerekçesiyle toplam altı ay hak mahrumiyeti cezası almıştı. Böylece Kop'un bir yıl içinde aldığı toplam ceza 18 aya yükselmiş oldu. 

Belge iptal edilebilir 
Bu gelişme nedeniyle Yücel Kop'un antrenörlük belgesinin iptal edilmesinin de yolu açıldı. Antrenör Eğitim Yönetmeliği'nin 16. maddesinde "Amatör Spor Dalları ceza yönetmeliğine göre üç yıl içinde bir defada 6 aydan fazla veya üç yıl içinde toplam 1 yıldan fazla ceza alan antrenörlerin lisansları federasyonun teklifi, genel müdürün onaylaması halinde süresiz olarak geçersiz sayılır" hükmü çerçevesinde Kop'un resmi antrenörlük yaşamı sona ermiş olacak. 



</TEXT>
</DOC>
