<DOC>
<DOCNO> 407841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/spor/spo06.html </URL>
<DATE> 2005/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kortta yeni şölen 
</HEADLINE>
<TEXT>


Venus Williams'ın Boğaz Köprüsü'ndeki şovuyla tüm dünyada büyük yankı uyandıran WTA Tour kapsamındaki İstanbul Cup'a bu yıl da ünlü yağacak. Kupa için dev bir merkez de kurulacak 

MURAT AĞCA 


Türkiye'nin spor tarihindeki en büyük organizasyonlardan biri olan ve başta Venus Williams olmak üzere birçok önemli raketi ülkemize çeken İstanbul Cup'ın ikinci randevusu da görkemli geçecek. 
2006 WTA Tour takviminde 22 - 27 Mayıs'ta düzenleneceği resmen duyurulan 200 bin dolar toplam ödüllü İstanbul Cup için hem organizasyon, hem de tesisleşme açısından hummalı bir çalışma başlatıldı. 
Turnuvaya davet edilen ve görüşmelerin olumlu geçtiği isimler arasında yine Venus ve Serena Williams kardeşler, Rus yıldız Maria Sharapova ve Belçikalı ünlü raket Kim Clijsters'ın yanısıra dünya klasmanında üst sıraları zorlayan Slovak Daniela Hantuchova, Hintli Sania Mirza ve İtalyan Flavia Penetta gibi isimler de bulunuyor. 
Dev organizasyona bu yıl en az dört yıldız tenisçinin katılması hedefleniyor. Turnuvanın eleme turu maçları da 20 - 22 Mayıs'ta yapılacak. 

İpek de oynayacak 
Boğaz Köprüsü'nde Venus Williams ile maç yapan ve sakatlığına rağmen turnuvaya katılan milli tenisçimiz İpek Şenoğlu da yine organizasyonda yer alacak. 
Şenoğlu, "Sakatlığım nedeniyle başarılı olamamıştım. Bu kez kazanacağım puanlarla ana tabloda bileğimin hakkıyla yer almak ve çiftlerde şampiyon olmak istiyorum" dedi. Gelecek yıl turnuvanın yine farklı alanlardaki şovlarla şenleneceği Boğaz Köprüsü'ne alternatif mekanların da düşünüldüğü öğrenildi. 

5 bin kişilik Merkez Kort 

Bu yıl Ataköy Marina'da kurulan kortlarda gerçekleşen turnuva için yeni bir merkez inşaa ediliyor. CNR Fuar Merkezi'nin yanındaki arazide Garanti Koza'nın inşaasını üstlendiği merkezde ilk etapta beş bin kişilik bir merkez kort, 1500'er kişilik iki kort ve antrenman kortları yapılacak. Birkaç yıl içinde tamamlanacak toplam 40 toprak kortla bu alan, dünyadaki örneklerinden farksız bir tenis merkezi haline gelecek. Proje bitince merkez kortun kapasitesi de 10 bin kişiyi bulacak ve kışın da turnuva yapılır hale gelecek. WTA Tour'un ardından ATP Tour ve Masters Cup turnuvalarının da bu merkeze alınmasına çalışılacak. 


</TEXT>
</DOC>
