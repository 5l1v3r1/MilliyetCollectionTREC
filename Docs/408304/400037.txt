<DOC>
<DOCNO> 400037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sonspo15.html </URL>
<DATE> 2005/12/02/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Utah Jazz'ın Lakers'a yenildiği maçta Mehmet Okur 9 sayı attı 
</HEADLINE>
<TEXT>

     ABD Profesyonel Basketbol Ligi’ndeki NBA mücadeleye, bu sabaha karşı yapılan 2 maçla devam edildi. 
     Kuzeybatı Grubu’nda 4. sırada bulunan Utah Jazz, sahasında Pasifik Grubu sonuncusu Los Angeles Lakers’a uzatmada 105-101 yenilerek, 16. 
     maçında 10. yenilgisini aldı. 
     18 bin seyirci önünde yapılan maçta, Utah Jazz’da ilk 5’te sahaya 
     çıkan Mehmet Okur, 35 dakika forma giydiği karşılaşmayı, 9 sayı, 3 ribaunt 1 hücum-2 savunma , 1 asist ve 1 blokla tamamladı. Okur, serbest atışlarda 7’de 5, 2 sayılık atışlarda 7’de 2 ve 3 sayılık atışlarda da 2’de 0 isabetle oynadı. 
     Takımda Deron Williams, 20 sayı, 7 ribaunt ve 4 asist, Matt Harpring, 16 sayı ve 8 ribaunt, Dee Brown da 13 sayı ve 5 ribauntla oynamalarına karşın yenilgiye engel olamadılar. 
     6 oyuncunun çift haneli sayılar ürettiği Lakers’da ise 30 sayı, 7 
     ribaunt ve 4 asistle oynayan Kobe Bryant, sahanın yıldızı oldu. Konuk ekipte ayrıca Smush Parker, 21 sayı ve 5 ribauntla oynarken, 12 sayı, 13 ribaunt ve 9 asistlik performans gösteren Lamar Odom, "triple double"ı kılpayı kaçırdı. İlk yarıyı da 51-43 önde kapayan Lakers, böylece 14. maçında 6. galibiyetine ulaştı. Diğer maçta ise Güneybatı Grubu lideri ve ligde en iyi galibiyet yüzdesine sahip 2. ekip konumundaki San Antonio Spurs, aynı grupta 3. sırada yer alan Dallas Mavericks’i deplasmanda 92-90 yenerek, 15. maçında 12. galibiyetine ulaştı ve zirvedeki yerini korudu. Lige, TSİ yarın sabaha karşı yapılacak 12 maçla devam edilecek. 
     
</TEXT>
</DOC>
