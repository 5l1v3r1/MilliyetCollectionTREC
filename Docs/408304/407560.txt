<DOC>
<DOCNO> 407560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sondun08.html </URL>
<DATE> 2005/12/29/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Rumlar Kıbrıs Türk çarşısına akın etti 
</HEADLINE>
<TEXT>

     Oshan SABIRLI DHA 

      YENİ yılın yaklaşmasıyla birlikte Rumlar Ada’daki Türk çarşısına akın etti. Güney Kıbrıs’taki Noel ve yeni yıl tatili nadeniyle Kıbrıslı Rumlar, Kuzey Lefkoşa’daki ’Arasta’ olarak bilinen Türk çarşısına büyük rağbet göstermeye başladı. 
     Özellikle Dolce Gabbana ve Levi’s gibi ürünlerin taklitlerinin çok ucuz ve kaliteli olması nedeniyle KKTC’deki mağazalar tercih ediliyor. Çarşıdaki fiyat etiketlerinin üzerinde YTL’nin yanı sıra, Güney Kıbrıs’ın kullandığı para birimi olan Kıbrıs Lirası KL da yazıyor. 
     
     ESNAFIN YÜZÜ GÜLDÜ 
     Arasta’da bulunan çarşı esnafı, Rum müşterilerin çarşıyı canlandırdığını belirtti. Sınırların açıldığı 2003 yılından bu yana çarşının hareketlenmeye başladığı ve Güney Kıbrıs’taki resmi ve dini tatillerde satışların önemli oranda arttığı vurgulandı. Lokmacı Barikatı’nın açılmasıyla çarşıdaki bu canlılığın hep olacağını belirten çarşı esnafı, Rum Yönetimi’nin de üzerine düşen görevi yapıp barikatı açmasını arzuladıklarını söyledi. 
     KKTC’de alışveriş yapmak isteyen Rumlar, Ledra Palace sınır kapısını kullanıyor ve yaklaşık olarak 5 - 6 kilometrelik yolu yürüyerek Arasta’ya ulaşabiliyor. Lokmacı Barikatı ise Türk ve Rum çarşılarının tam arasında bulunuyor. 
     
     RUMLAR FİYATLARDAN MEMNUN 
     Alışveriş yapan Rumlar hem fiyatlardan hem de çarşıda bulunan çeşitlerden memnun olduklarını belirtiyor. Güney Kıbrıs’taki fiyatlarla karşılaştırıldığı zaman buranın çok daha uygun olduğunu söyleyen Rumlar, kaliteli ürünleri bol miktarda ve ucuza almanın memnuniyetini yaşıyor. 
     
</TEXT>
</DOC>
