<DOC>
<DOCNO> 407465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/dunya/adun.html </URL>
<DATE> 2005/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush bu kitabı neden okuyor 
</HEADLINE>
<TEXT>


ABD Başkanı'nın, Noel tatilini geçirdiği çiftliğinde Roosevelt'in başkanlık sonrası hayatını anlatan bir kitabı okuması, 'Bush, Beyaz Saray sonrası döneme hazırlanıyor' diye yorumlandı 

DIŞ HABERLER SERVİSİ 


ABD Başkanı George W. Bush'un sözcüsü Trent Duffy ısrarla vurguladı, "Bush'un tatilde okumak için seçtiği kitabın altında başka bir şey aramayın" diye. Ama yine de seçilen kitapla ilgili spekülasyonlar durmadı. Yani ABD'de kafalar, Başkan'ın okuduğu kitaplardan hareketle, "Acaba Bush kendini Oval Ofis sonrası döneme mi hazırlıyor " sorusuyla meşgul. Zira Irak Savaşı dolayısıyla Bush'un sürekli düşen kamuoyu desteği, böyle bir sürprizi beklenebilir gelişme kategorisine sokuyor. Telekulak Skandalı'nda gizli servislere Amerikan vatandaşlarını kanunsuz bir şekilde dinleme izni vermesi de Bush'un popülaritesine darbe vurmuş durumda. 
Noel ve yılbaşı tatilini Teksas'taki Crawford çiftliğinde geçiren Başkan'ın okumayı çok sevdiğini ve özellikle tarih kitaplarına meraklı olduğunu anlatan sözcü Trent Duffy, Bush'un şu sıralar eski başkanlardan Theodore Roosevelt'in 1945'te Beyaz Saray'dan ayrıldıktan sonraki hayatıyla ilgili bir kitap okuduğunu söyledi. Patricia O'Toole'ın kaleme aldığı "Trompetler Çaldığı Zaman Beyaz Saray Sonrasında Theodore Roosevelt" adlı kitapta, Roosevelt'in 50 yaşındayken görevinden kopmakta ne kadar zorlandığı ve siyasete dönmek için nasıl yanıp tutuştuğu anlatılıyor. Bush için, "Çok ihtirasla okuyor. Fakat Beyaz Saray'daki 2. dönemini tamamlaması için çok zamanı olduğunu da biliyor ve o büyük işler gerçekleştirecek" diyen sözcü, Bush'a kitabı NBC'den Brian Williams'ın tavsiye ettiğini belirtti. Bush, Beyaz Saray'daki 2. dönemin ilk senesini tamamladı, görev süresinin dolmasına 3 yıl var. 
Eski Demokrat başkanlardan Jimmy Carter ise söz konusu kitabın temasının "gerçekleşmeyen hırslar ile savaş ve barış" olduğunu savundu. 

Kitap kurduymuş 
Trent Duffy'nin verdiği bilgiye göre, Başkan Bush ayrıca Robert Kaplan'ın "İmparatorluk Homurtuları Karadaki Amerikan Ordusu" adlı kitabı da elinden düşürmüyor. Bu kitapta da ABD askerlerinin dünyanın çeşitli yerlerinde, Kaplan tarafından "Amerikan emperyalizmi" olarak nitelenen faaliyetleri anlatılıyor. Bush'un, okumak için neden Amerikan ordusunun Irak'taki askeri rolünü eleştiren bir kitabı seçtiği sorulan Duffy, "Her duyguya, her görüşe hitap eden her çeşit kitabı okuyor" diye yanıtladı. 

Monica, lise ders kitaplarına giriyor 

ABD'nin eski başkanlarından Bill Clinton'ın, Beyaz Saray eski stajyeri Monica Lewinsky ile ilişkisi hakkında yalan söylediği gerekçesiyle açılan başkanlıktan azil davasıyla ilgili skandal, ABD'de liselerde okutulan tarih kitaplarına giriyor. Üzerinden 7 yıl geçen ve güncel bir olay olmaktan çıkan skandalın, tarih kitaplarına uygun perspektifle girebilmesi için zaman geçmediği görüşü de bulunuyor. 
Clinton'ın azli konusu, ekonomi, suç ve sağlık konularındaki başarılarının yanında, o dönemde Lewinsky ile ilişkisiyle ilgili basında yer alan renkli ayrıntılar atlanarak öğrencilere aktarılacak. Columbia Üniversitesi tarihçisi Alan Brinkley, "Bu konu elbette tarih kitaplarına girmeli. Çünkü yakın tarihimizde önemli bir olayı anlatıyor" dedi. 
Clinton, 1993 - 2001 yılları arasında Beyaz Saray'da görev yapmıştı. 


</TEXT>
</DOC>
