<DOC>
<DOCNO> 403730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sonsiy21.html </URL>
<DATE> 2005/12/15/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Independent AKP'nin islamcı köklerine dönmesinden kaygı duyuluyor 
</HEADLINE>
<TEXT>

     Türkiye’de içkiyi sınırlandırma girişimleri, yurt dışında yankı bulmayı sürdürüyor. İngiliz The Independent gazetesi, "Türk hükümetinin kent merkezlerinde içki yasaklama önerileri, Başbakan Recep Tayyip Erdoğan’ın iktidardaki partisini İslamcı köklerine döndürmekte olduğu kaygılarını alevlendirdi" yorumunu yaptı. 
     The Independent "İçkinin yasak olduğu bölgelerin hayaleti laik Türkiye’yi öfkelendiriyor" başlıklı haberinde "Türk hükümetinin kent merkezlerinde içkiyi yasaklama ve uzak banliyölerde ’içki bölgeleri’ kurma önerileri, Başbakan Recep Tayyip Erdoğan’ın iktidardaki partisini İslamcı köklerine döndürmekte olduğu kaygılarını alevlendirdi" diye yazdı. 
     Ankara Barosu’nu temsil eden bir grup avukatın anayasa ve özgürlükleri aykırı olduğu gerekçesiyle bazı belediyelerin içki ile ilgili girişimlerini önlemek için yasal yollara başvurduklarını kaydeden gazete, "Laikler, Avrupa’yı memnun etmeyi amaçlayan Batı türü reformlar uygularken bile ülkeyi Müslüman bir yaşam tarzı ile damgalamaya çalışmakla suçladıkları iktidardaki Adalet ve Kalkınma Partisi’yle sık sık çatışıyor" ifadesini kullandı. 
     Gazete yerel yetkililerin kentlerin tamamen içkiden arındırılmasını ve kent dışında içki bölgelerinin kurulmasını önererek sorunu daha da büyüttüğünü savundu. 
     Independent önerilerin, canlı turizm sektörü ve laiklik statüsüne dönülmesi mümkün olmayan zarar vermesinden korkan iki kentin laikleri ve iş çevrelerini öfkelendirdiği yorumunu da yaptı. 
     
</TEXT>
</DOC>
