<DOC>
<DOCNO> 408230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/son/soneko14.html </URL>
<DATE> 2005/12/31/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Eğlence yerleri yılbaşında denetlenecek... 
</HEADLINE>
<TEXT>

     İstanbul'da vergi dairesi ekipleri gündüz alışveriş merkezlerinden sonra bu gece de eğlence yerlerini denetleyecek. 
     İstanbul Vergi Dairesi Başkanı Mehmet Akif Ulusoy, akşam denetim öncesi AA muhabirine yaptığı açıklamada, gündüz alışveriş merkezlerini belge düzenine uyup uymama yönünden denetlediklerini söyledi. 
     Bu akşam da sabah 07.00'a kadar sürecek çalışmalarla eğlence yerleri ağırlıklı olmak üzere denetimler yapılacağını belirten Ulusoy, denetimlerin 150 ekip ve 600 kişilik personelle gerçekleştirileceğini bildirdi. 
     Ulusoy, yapılacak çalışmalarda belge verilip verilmediği, içkili yerlerde adisyon açılıp açılmadığı, müşteriler yönünden de belge alınıp alınmadığının kontrolünün yapılacağını kaydetti. 
     Yapılacak kontrolde 2000-2500 civarında eğlence yerinin belge düzenine uyup uymadığının denetlenmesinin sağlanmış olacağını anlatan Ulusoy, canlı müzik yapılan yerlerde sanatçıların ve ekiplerinin aldıkları ücretin de belgeye bağlanıp bağlanmadığının kontrol edileceğini dile getirdi. 
     Ulusoy, ''10 bin dolara sahneye çıkan bir sanatçının 3-5 bin dolar ücret göstermesine de imkan tanımayacağız'' dedi. 
     Mehmet Akif Ulusoy, yapılacak denetlemelerde vatandaşların da kendilerine yardımcı olmalarını istedi. 
     
</TEXT>
</DOC>
