<DOC>
<DOCNO> 404882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/guncel/gun05.html </URL>
<DATE> 2005/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD Eğitim yozlaştırılmasın 
</HEADLINE>
<TEXT>


Mesleki ve teknik liselerden genel liselere geçişte kolaylık sağlanmasına karşı çıkan TÜSİAD, Türkiye'nin 'kısır' tartışmalara çekilmemesini istedi 

EKONOMİ SERVİSİ 

Türk Sanayicileri ve İşadamları Derneği TÜSİAD , Milli Eğitim Bakanlığı MEB tarafından hazırlanan "Ortaöğretim Kurumları Öğrenci Nakil ve Geçiş Yönergesi" ile ilgili bir açıklama yaparak, eğitim alanındaki uygulamaların ve yapılması gereken reformların, devletin çeşitli kurumları arasında çatışma konusu haline getirilmemesi ve iktidarlarca siyasallaştırılmaması gerektiğini vurguladı. 
Yönerge değişikliğiyle mesleki ve teknik liselerden genel liselere geçişte kolaylık sağlanmasına karşı çıkan TÜSİAD'ın açıklamasında şu görüşlere yer verildi 

Reforma ters 
"AB'ye tam üyelik yolunda eğitim alanında tarama sürecinin başlayacağı bu dönemde Türkiye 'kısır' tartışmaların içerisine çekilmemelidir. Eğitim sistemini yozlaştıracak uygulamalardan da uzak durmak gerekir. MEB tarafından ortaöğretim kurumları arasında geçişleri düzenleyen yönergede değişiklik yapılarak, mesleki ve teknik liselerden genel liselere geçişte kolaylık sağlanması, mesleki ve teknik eğitimde ihtiyaç duyulan reformlara ters düşmektedir. Mesleki ve teknik eğitim sisteminin, sanayi ve hizmet sektörlerinin ihtiyaç duyduğu yüksek nitelikli 'ara kademe insan gücü' yetiştirmesi ve uluslararası rekabet gücümüzü artırma ve ekonomik kalkınmayı hızlandırma görevini etkin bir şekilde yerine getirmesi gereklidir." 
Açıklamada, üniversiteye girmek isteyenlerin öncelikle mezun oldukları alanda devam etmeye yönlendirilmesinin "mesleki ve teknik eğitim sisteminin yeniden yapılandırılması" programı içinde gerçekleştirilmesi gerektiği belirtildi. 

İmam hatip gölgesi 
Maliyeti genel lise eğitiminden fazla olan mesleki ve teknik liselerden mezun olanların farklı bir alanda yükseköğrenim görmelerini kolaylaştıran düzenlemelerin ciddi bir kaynak israfına da yol açacağının belirtildiği açıklamada şöyle denildi 
"Geçen yıl katsayı konusunda olduğu gibi bu kez genel liselere geçiş konusu dolayısıyla imam hatip liseleri tartışmasının gündeme gelmesi, mesleki ve teknik eğitimin istihdam bağlantısının kurularak yeniden yapılandırılması, ortaöğretimde müfredatın çağdaşlaştırılması, ilk ve ortaöğretimde zorunlu eğitimin 12 yıla çıkarılması, yükseköğretimde idari - mali özerklik gibi eğitim sisteminin kapsamlı reformunu sağlayacak politikaların üretilmesini ve tartışılmasını gölgede bırakmaktadır." 



</TEXT>
</DOC>
