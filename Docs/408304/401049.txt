<DOC>
<DOCNO> 401049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sonsiy04.html </URL>
<DATE> 2005/12/06/ </DATE>
<TIME> 07.25 </TIME>
<AUTHOR>  </AUTHOR>
<HEADLINE>
Topbaş 'Göztepe’ye cami kararı değişebilir' 
</HEADLINE>
<TEXT>

     İstanbul Büyükşehir Belediye Başkanı Kadir Topbaş Göztepe Parkı'na cami yapımı kararının değiştirilebileceği sinyalini verdi. 
     Topbaş, ''belediye meclisinin verdiği karar, yine meclise verilecek farklı tekliflerle değişebilir'' dedi. 
     Gazetecilerin sorularını yanıtlayan Topbaş, "özellikle ifadelerde 'yeşili kaybetmek istemiyoruz' görüşü var. Buna biz de hassasiyet gösteriyoruz. Ama Kadıköy Belediyesi'nin geçmişte de birçok yeşil alanları maalesef kaybettiğini biliyoruz. Bu yeşil alanlar ortadan kalkarken, aynı hassasiyetlerin gösterilmesi lazımdı'' şeklinde konuştu. 
     Kadir Topbaş, toplumsal birtakım tepkileri ortaya koyarak bunu gerginliğe taşımanın yanlış olacağını belirtti. Topbaş bütün sorunların uzlaşı ve hoşgörü ile çözülmesi gerektiğini de vurguladı. 
     İstanbul Büyükşehir Belediye Meclisi, 15 eylül tarihindeki oturumunda Göztepe Parkı'na cami yapılması yönünde karar almıştı. 
     Kadıköylüler kararı eleştirmiş ve 10 bin metrekarelik Göztepe Parkı'nın 2 bin 500 metrekarelik bölümünün 'dini tesis alanı' olarak tahsis edilmesine tepki göstermişti. 
     Kadıköy Belediye Başkanı Selami Öztürk de, 15 yıllık görevi süresince belediyeye bu yönde bir talep gelmediğini belirtmişti. 
     İstanbul Göztepe Parkı’na cami yapılmasının onayında vekil İdris Güllüce'nin imzası bulunuyordu. İstanbul Büyükşehir Belediyesi Başkanı Kadir Topbaş bazı tartışmalı kararların altında imzası bulunan İdris Güllüce'nin başkan vekilliği yetkilerini 8 kasımda almıştı. 
     
</TEXT>
</DOC>
