<DOC>
<DOCNO> 405664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/soneko17.html </URL>
<DATE> 2005/12/22/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Koç Holding, SPK'nın Yapı Kredi fiyatını yüksek buldu... 
</HEADLINE>
<TEXT>

     Koç Holding, Koçbank'ın Yapı Kredi Bankası, Yapı Kredi Sigorta ve Yapı Kredi Finansal Kiralama ortaklarına çağrıda bulunma yükümlülüğünü yerine getirmek üzere yaptığı başvuruda talep edilen çağrı fiyatının, Koçbank tarafından hisse devir sözleşmesi imzası tarihinden önceki 90 günlük piyasa fiyatı ortalaması alınarak tespit edildiğini, bu fiyatın hisse devrinde ödenen en yüksek fiyatın da üzerinde olduğunu bildirdi. 
     Koç Holding A.Ş.'den Borsa'ya gönderilen açıklamada, Sermaye Piyasası Kurulu ve İMKB Başkanlığı'nın, Koçbank A.Ş.'nin Yapı Kredi Bankası A.Ş., Yapı Kredi Sigorta A.Ş. ve Yapı Kredi Finansal Kiralama A.O. ortaklarına çağrıda bulunma yükümlülüğünü yerine getirmek üzere yaptığı başvuruda talep edilen çağrı fiyatıyla, SPK tarafından talep edilen çağrı fiyatı arasında farklılık bulunduğu göz önüne alınarak, çağrıda bulunma konusunda bundan sonra izlenecek süreç ve çağrıda bulunma talebinin durumu hakkında açıklamada istediği kaydedildi. 
     Açıklamada, şunlar kaydedildi 
     ''Çağrı fiyatı, Koçbank tarafından hisse devir sözleşmesi imzası tarihinden önceki 90 günlük piyasa fiyatı ortalaması alınarak tespit edilmiş olup, bu fiyat hisse devrinde ödenen en yüksek fiyatın da üzerindedir. Bu durum karşısında, SPK'nın yazısında belirtilen fiyatın yüksek olduğu düşünülmekte olup izlenecek süreç halen Koçbank A.Ş. tarafından değerlendirilmektedir. Konu hakkındaki inceleme ve çalışmalar tamamlandıktan sonra yasal süresi içinde gerekli açıklamalar yapılacaktır." 
     
</TEXT>
</DOC>
