<DOC>
<DOCNO> 407660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sonsiy21.html </URL>
<DATE> 2005/12/29/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Arınç Sezer'in gerekçesinin hukuka uygun olmadığı gündeme getirildi 
</HEADLINE>
<TEXT>

     TBMM Başkanı Bülent Arınç, RTÜK’ün teklif ettiği TRT Genel Müdürü kararnamesinin, Cumhurbaşkanı Ahmet Necdet Sezer tarafından geri gönderilme gerekçelerine saygı duyduğunu belirterek, "Ancak, Cumhurbaşkanı’nın gerekçesinin hukuka uygun olmadığı arkadaşlarımızın büyük bir ekseriyeti tarafından gündeme getirilmiştir" dedi. 
     Arınç, TBMM Başkanlık Divanı toplantısından sonra yaptığı açıklamada, Sezer’in iade ettiği kararnameyle ilgili istişari bir toplantı yaptıklarını ifade etti. Bülent Arınç, Temmuz ayında AK Parti kontenjanından 6, CHP kontenjanından ise 3 kişinin TBMM tarafından RTÜK üyesi olarak seçildiğini anımsattı. 
     RTÜK’ün kurul olarak teklif ettiği TRT Genel Müdürü kararnamesinin Sezer tarafından Başbakanlığa iade edildiğini bildiren Arınç, şöyle devam etti 
     "Cumhurbaşkanı, iade gerekçesinde, üyelerden birisinin yaşının 69 olduğunu bu yaşta olan bir kimsenin Devlet Memurları Kanunu’na göre bu görevi yapamayacağını ifade etmektedir. Arkadaşlarımızın bu konu üzerinde görüşlerini aldım. Çünkü yapılacak olan, bu seçimi yine TBMM gerçekleştirecektir. Bugünkü milletvekili sayısına göre oran nispeti değişmemektedir. Yani RTÜK üyeliğinin boşalması halinde CHP kontenjanından bir kişinin seçilmesi gündeme gelebilecektir. 
     Ancak daha önceki seçimler sırasında sayın Özer Gürbüz’ün ne adaylığına itiraz edilmiştir ne de seçime ilişkin bir itiraz bugüne kadar yapılmamıştır. Sayın Cumhurbaşkanı’nın gerekçesine saygı duymakla birlikte, bu gerekçenin hukuka uygun olmadığı, arkadaşlarımızın büyük bir ekseriyeti tarafından gündeme getirmiştir." TBMM Başkanı Arınç, konuyla ilgili olarak TBMM Kanunlar ve Kararlar Müdürlüğü ile Genel Sekreterliğin bir çalışma yaparak, bu konunun yine Başkanlık Divanı’nda görüşülmesini karara bağladıklarını söyledi. 
     
     MİLLİ SARAYLAR 

     Toplantıda ayrıca İstanbul Milli Saraylar, köşk ve kasırların gezi ve bilet ücretlerinin yeniden düzenlenmesi ve tahsislerine ilişkin usul ve esasların belirlendiğini ifade eden Arınç, "Milli Saraylar bünyesinde bilim kurulu ve danışma komitesi çalışmaları yapılıyor. 
     Bunların yönetmeliğinde bazı değişiklikler yaparak bu üyelerin özlük haklarında gelişmeler sağladık" dedi. 
     "Meclisimiz için çok önemli olan bir yönetmeliği kabul ettik" diyen Arınç, şunları söyledi 
     "Bu yönetmelik Tutanak Müdürlüğü ve Stenografi Kursu Yönetmeliğidir. Mevcut yönetmelik 1990 tarihli idi. 15 yıl içinde bazı değişikliklere uğramıştı. Biz hem bu değişiklikleri dikkate aldık, hem de yeni bazı teknolojik gelişmelerle buna şekil ve düzen getirmek istedik. 
     Ayrıca 4-C statüsünde sözleşmeli çalışan işçi arkadaşlarımızın yemek yardımları ile ilgili yıl içinde bir karar almıştık. Bugün aldığımız kararla da sağlık hizmetleri yönünden onlara bir avantaj getiriyoruz." TBMM Başkanı Arınç, Bütçe Kanunu’nun da Meclis’ten geçtiğini ve onaylanmak üzere Cumhurbaşkanlığı’na gönderdiğini kaydetti. 
     
</TEXT>
</DOC>
