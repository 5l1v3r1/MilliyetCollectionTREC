<DOC>
<DOCNO> 407772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sonyas14.html </URL>
<DATE> 2005/12/29/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Yılbaşı sonrası "geceden kalanlara" uzman önerisi... 
</HEADLINE>
<TEXT>

     
     Zuhal Uzundere 
     
Yılbaşı gecesi, yeni bir yıla girmenin getirdiği heyecan ve mutlulukla yemeği ve içkiyi fazla kaçıranların, ertesi gün yediklerine dikkat etmeleri gerektiği bildirildi. 
     Aile hekimliği uzmanı Dr. Ender Saraç, AA muhabirine yaptığı açıklamada, yılbaşı gecesi çoğu insanın ya eğlence yerlerine giderek ya da evlerinde yiyip içerek yeni bir yıla girmenin mutluluğunu yaşadığını söyledi. 
     Gece boyunca fazla yemek yenilmesi veya içki tüketilmesi nedeniyle birçok insanın yeni yılın ilk gününe pek de iyi başlayamadığını ifade eden Saraç, güne baş ağrısı ve mide bulantısı gibi rahatsızlıklarla giren "yeniyılzedelere" bazı önerilerde bulundu. 
     Saraç, normalde daha erken yatmaya ve hafif yemeye alışkın olan kişiler için yılbaşı sabahının bir kabusa dönüşebileceğini ifade ederek, "Eğer gece alkol alındıysa, enginar hapları ve ılık ballı suyla karaciğer kuvvetlendirilebilir. Tekrar alkol alınması ise büyük bir hata olacaktır" dedi. 
     Karaciğer ve sindirim sisteminin dinlenmesinin büyük önem taşıdığını vurgulayan Saraç, yeni yılın ilk gününde özellikle alkole bağlı baş ağrısından yakınanların "Çuha çiçeği yağı" hapı almalarının faydalı olacağını belirterek "Bu haplar, baş ağrısını azaltacaktır. Aslında bu haplar alkol tüketiminden sonra gece yatarken alınırsa, ertesi gün daha rahat ve baş ağrısız veya daha az bir baş ağrısıyla kalkılır" diye konuştu. 
     Saraç, yılbaşı gecesi alkolü, yemeği, mezeleri, tatlıyı fazla kaçıranların ertesi gün ağır yağlı ve kızartmalardan, alkolden, gereksiz kimyasal ilaçlardan, sigaradan, asitli içeceklerden, aşırı ve ağır tatlılardan kaçınması gerektiğine dikkati çekti. 
     Özellikle zerdeçalın, alkol alan kişilerde karaciğerden toksin atılması için oldukça yararlı olduğuna değinen Saraç, "Eğer bir gün önce karaciğeri hırpalayacak şekilde ağır yemek yenildiyse veya fazla alkol tüketildiyse daha sonraki gün aralıklı olarak 2-3 kahve kaşığı toz zerdeçal, balla karıştırılıp macun gibi yutulmalı. Balla zerdeçal karışımı, karaciğerin toksin atmasını ve kendini temizlemesine yardımcı olur" dedi. 
     
     YARARLI BAHARATLAR 
     Yeni yılın ilk gününde yemeklerle birlikte bol nane, dereotu, kekik ve tarçın tüketilmesinin de yararlı olacağını anlatan Saraç, şunları kaydetti 
     "Yılbaşı gecesinin ertesinde fazla miktarda kırmızı pul biber, tuz ve ekşi tüketilmemeli. Önemli olan arada bir abartarak eğlenilse, yenilse ve içilse de bu durumu bir alışkanlık haline getirmemek ve bir sonraki gün bedeni rahatlatmaktır. Yoksa her zaman insanın aralarda yiyecek ve içecek kaçamakları yapmaya ihtiyacı vardır. Önemli olan dengeyi bozmamaktır. Çünkü denge bozulursa zamanla hastalıkların önü açılmış olur." 
     
     "GECEDEN KALANLARA" BESLENME LİSTESİ 
     Dr. Ender Saraç, "Geceden kalanlara" 1 Ocak 2006’da şu diyeti önerdi 
     "Sabah 1 bardak ılık ballı limonlu su 1 tatlı kaşığı bal, 10 damla limon ve 1 bardak su 
     Öğle 1 kase sebze çorbası havuç, patates, maydanoz, ıspanak, kereviz ve zeytinyağlı artı bir dilim tam buğday ekmeği ve bir kase cacık 2 saat sonra Bir kase kayısı ve kuru üzümlü komposto, yanında 4 
     adet yulaflı bisküvi Akşam Sulu sebzeli tavuk yemeği, yanında bir porsiyon patates püresi. Gece 1 elma, 4-5 adet ceviz içi. Gün boyunca bol ılık veya sıcak su içilmeli. Bedenin kendisini temizlemesi için en iyi seçenek sıcak sudur. Eğer midedeki aşırı gazdan yakınılıyorsa rezene çayı, baş ağrısı varsa nane, papatya çayı, hala aalkolün etkisi geçmemişse veya yenilenler midede duruyorsa yeşil çay, rezene, zencefil çayı, kırıklık, soğuk algınlığı hissi varsa zencefil ve kuşburnu çayı yararlı olur." 
     
</TEXT>
</DOC>
