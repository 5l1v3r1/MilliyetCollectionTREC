<DOC>
<DOCNO> 404253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sondun17.html </URL>
<DATE> 2005/12/17/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Rice ABD askerlerinin Irak'tan çekilme zamanı geldi 
</HEADLINE>
<TEXT>

     ABD Dışişleri Bakanı Condoleezza Rice, Amerikan askerlerinin Irak'tan çekilme zamanının geldiğini söyledi, ancak bu konuda bir takvim vermedi. 
     Associated Press ajansına demeç veren Rice, ''Iraklıların, Amerikan askerlerinin hızla çekilmesine ilişkin arzusunu anladığını'', yine de çekilme için acele edilmeyeceğini belirtti. 
     Rice, hiç kimsenin topraklarında yabancı asker istemeyeceğine dikkat çekerek, Iraklılar için, ''Geleceklerinin sorumluluğunu üstlenmek istiyorlar. Bunun sağlıklı bir şey olduğu görüşündeyim'' dedi. 
     Perşembe günü yapılan seçimlerden övgüyle söz eden Rice, Irak'ta siyasi sürecin ilerlediğini ve birkaç yıl önce düşünülemeyecek bir noktaya geldiğini belirtti. 
     Amerikan askerlerinin çekilmesine ilişkin ''Evet, zaman geliyor'' diyen Rice, ancak koalisyon askerlerinin işlerini tamamlamadan ayrılmaması gerektiğini, bunu da herkesin anlayacağını düşündüğünü söyledi. 
     Rice, İran konusundaysa nükleer programa ilişkin ABD'nin uluslararası müzakerelere uyacağı ve diğer ülkelerin kendisiyle aynı sonuca varmasını bekleyeceği sinyalini verdi. 
     Condoleezza Rice, ayrıca ABD Başkanı George Bush'un terörle mücadelede yasadışı ya da anayasaya ayrı hiçbir şey yapmadığını söyledi. Rice, New York Times gazetesinde çıkan Bush'un Amerikalıları dinleme talimatı verdiği haberine ilişkinse yorum yapmadı. 
     
</TEXT>
</DOC>
