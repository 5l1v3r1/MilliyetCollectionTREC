<DOC>
<DOCNO> 405795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sontur32.html </URL>
<DATE> 2005/12/22/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Doktora ''basına demeç'' cezası... 
</HEADLINE>
<TEXT>

     Van’ın Özalp İlçesi’ndeki Dorutay Köyü’nde fiziki koşulları yetersiz sağlık ocağında zor koşullarda görev yaptığı ve kısa sürede halkın sevgisini kazandığı haberleri basında yer alan doktora, basına demeç verdiği gerekçesiyle 1 yıl "kademe ilerlemesi durdurulması" cezası verildi. 
     Alınan bilgiye göre, Köy-Kent Projesi çerçevesinde 14 köyle 19 bin nüfusu bulunan Dorutay Köyü’ndeki Sağlık Ocağı’nda 3 yıldır görev yapan doktor Saliha Kurtuluş Kozanoğlu’nun, zor koşullarda çalışmasına rağmen çevre köy ve ilçelerdeki vatandaşların sevgisini kazanması ve çok sayıda hastayla ilgilenmesi haberleri, Haziran ayında basında yer aldı. 
     Bu haberler üzerine sağlık ocağıyla lojmanlar onarıldı, ancak Van Sağlık Müdürlüğü’nce 657 sayılı kanunun 15. maddesinin 1. fıkrasında, "Devlet memurları kamu görevleri hakkında basına, haber ajanslarına veya radyo ve televizyon kurumlarına bilgi ve demeç veremezler..." hükmü gereğince Kozanoğlu hakkında soruşturma başlatıldı. 
     Soruşturma sonucunda, pratisyen hekim Kozanoğlu’na 1 yıl "kademe ilerlemesi durdurulması" cezası verildi. 
     Kozanoğlu, cezanın yasalara göre doğal olduğunu ifade ederek, basında yer alan haber üzerine sağlık ocağının fiziki koşullarının uygun hale getirildiğini ve sıkıntılarının sona erdiğini söyledi. 
     Hastalarıyla arasındaki sıcak bağın halen devam ettiğini, verilen cezanın da çalışma performansını olumsuz yönde etkilemeyeceğini belirten Kozanoğlu, "Bir ayda yaklaşık 1600 hastayla ilgileniyorum" dedi. 
     
</TEXT>
</DOC>
