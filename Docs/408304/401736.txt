<DOC>
<DOCNO> 401736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sonsiy27.html </URL>
<DATE> 2005/12/08/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Devlet Bakanı Tüzmen modellik yaptı 
</HEADLINE>
<TEXT>

     Devlet Bakanı Kürşat Tüzmen Deri Tanıtım Grubu'nun "Derimizle Gurur Duyuyoruz" kampanyasının tanıtım katologu için objektif karşısına geçti. Stüdyoda deri bir ceketle katolog için poz veren Tüzmen'in objektif karşısındaki rahatlığı gözlerden kaçmadı. 
     Deri Tanıtım Grubu’nun kurulmasıyla ilgili toplantıda "imaj satışı"ndan sözeden Devlet Bakanı Kürşad Tüzmen, AKP'nin "alkolün kırmızı bölgelere sürülmesi" projesine, "İçki yasağı ile 20 milyon turisti nasıl çekeriz" sözleriyle karşı çıktı. 
     Tüzmen, turizme dönüldüğü ve ihracat anlayışına girildiği bir ortamda içki yasağı olmasının mümkün olmadığını belirterek, "O zaman kendi kendimize, dış ticarete, ihracata dayalı kalkınma olsun, diğer modeller olsun, hiçbirini doğru dürüst çalıştıramayız ki arkadaş" dedi. 
     "İmaj satışı"ndan sözetmesi üzerine gazetecilerin içki yasağı tartışmalarını anımsattığı Tüzmen, "En ufak bir şekilde böyle bir kısıtlama, engelleme falan yok. Böyle bir şey mümkün olabilir mi Türkiye’de 20 milyon turisti nasıl çekeriz öbür türlü bir düşünce olsa Biz turist sayısını artırmaya çalışıyoruz" diye konuştu. 
     
     Basından yardım istedi 

     Ülkeye zarar vermekten kaçınmak gerektiğini vurgulayan Tüzmen, "İyi araştıralım konumuzu. Böyle bir şey yok. Siz de yardımcı olun. Üzerine gidin ama işin net sonucunu 'Türkiye kazandı' şeklinde ortaya koyalım. Birbirimizi eleştirebiliriz ama bu bizi bir yere götürmüyor. Ülkeyi hep beraber bir ayağa kaldıralım ondan sonra varsa kırıntılar, döküntüler, sonra yolda toplarız" dedi. 
     
</TEXT>
</DOC>
