<DOC>
<DOCNO> 402922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/siyaset/siy01.html </URL>
<DATE> 2005/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'den İtalyan pilotlara F-16 eğitimi 
</HEADLINE>
<TEXT>


Türk Hava Kuvvetleri, İtalya Hava Kuvvetleri pilotlarına F-16 eğitimi veriyor. Her pilot için 637 bin dolar ücret alınacak 

ANKARA Milliyet 


Türk Hava Kuvvetleri, Birleşik Arap Emirlikleri BAE Hava Kuvvetleri personeline verdiği F-16 eğitiminin ardından şimdi de İtalya Hava Kuvvetleri pilotlarını eğitiyor. 
Genelkurmay Başkanlığı ile İtalya Savunma Bakanlığı arasında 26 Ağustos 2005'te imzalanan ve Bakanlar Kurulu'nca 7 Kasım 2005'te onaylanan milletlerarası anlaşma, Resmi Gazete'de yayımlandı. 
Anlaşmaya göre, Türk Hava Kuvvetleri, İtalya Hava Kuvvetleri'ne mensup pilotlara uçucu sağlık muayenesi ve G - LAB eğitimi, F - 16 uçak teknik eğitimi, filo yer dersleri, simülatör eğitimi ile 23 saat F-16 uçuş eğitimi verecek. 
Pilotlar, uçak muayenesi ve G - LAB eğitimini Eskişehir'de, diğer eğitimleri ise Ankara'daki Akıncı 4. Ana Jet Üs Komutanlığı'nda yapacak. Hava Kuvvetleri Komutanlığı, iki ülke arasındaki anlaşma çerçevesinde eğitim verilen pilot başına 637 bin 173 dolar alacak. İlave eğitimler de ek ücrete tabi olacak. Bir yıl süreyle geçerli olacak protokol, tarafların fesih talebi bulunmaması halinde bir yıl daha uzatılmış kabul edilecek. 
Türk Hava Kuvvetleri, daha önce de BAE ile 2000'de imzalanan protokol çerçevesinde 2004'e kadar 40 pilot ile 270 bakım subayı ve astsubayına F-16 eğitimi vermişti. 


</TEXT>
</DOC>
