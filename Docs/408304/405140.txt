<DOC>
<DOCNO> 405140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sontur25.html </URL>
<DATE> 2005/12/20/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Anne ve bebeği donmak üzereyken bulundu... 
</HEADLINE>
<TEXT>

     Denizli’nin Çivril İlçesi’nde, anne ile 10 günlük bebeği donmak üzereyken bulundu. 
     Alınan bilgiye göre, Çivril Emniyet Müdürlüğü’ne İlçeye bağlı Beyköy’de genç bir kadının 10 gün önce doğum yaptığı, olumsuz koşullarda yaşadığı evde donma tehlikesiyle karşı karşıya bulunduğu ihbar edildi. 
     Bunun üzerine Beyköy’e giden polis ve 112 acil yardım ekibi, 20-25 yaşlarında bir kadın ile bebeğini, eski ve ahşap evde donmak üzereyken buldu. 
     İsminin Aynur A. olduğu bildirilen kadın ile bebeği, ambulansla Çivril Devlet Hastanesi’ne götürülerek tedavi altına alınırken, yüksek ateş nedeniyle sağlık durumu kötüleşen bebek, Denizli Devlet Hastanesi’ne sevk edildi. Çocuk Acil Servisi’nde ilk müdahalesi yapılan, 2 kilo 600 gram ağırlığında ve 49 santimetre boyundaki bebeğin, yüksek ateşin yanı sıra solunum sıkıntısı çektiği belirlendi. 
     Nüfus kaydı olmayan ve yaşadığı sağlık sorunları nedeniyle doktor ve hemşireler tarafından "Ateş" ismi verilen bebek, kuvöze konularak solunum cihazına bağlandı. 
     Öte yandan Çivril Kaymakamı Mustafa Kılıç, "Polise gelen bir ihbar üzerine sağlık ekibimiz ile birlikte verilen adrese gidildi. 
     Anne ve 10 gün önce doğan bebeğinin kaldığı ev gerçekten çok kötü durumdaydı. Komşuların yardımı ile ayakta kalmaya çalışıyorlarmış. 
     Köyde akrabalarının da bulunduğunu tespit ettik" dedi. 
     Anne Aynur A’nın akli dengesinin yerinde olup olmadığı konusunda sağlık raporu alınacağını kaydeden Kılıç, "Annenin akli dengesi yerinde değilse aileden başka birisine velayetin verilip verilemeyeceği araştırılacak. Aileden birine velayet verilmemesi durumunda ise bebek Denizli Sosyal Hizmetler Müdürlüğü’ne teslim edilecek" diye konuştu. 
     Bu arada olayla ilgili soruşturma başlatan polis ve jandarma, çocuğun babasını belirlemeye çalışıyor. 
     
</TEXT>
</DOC>
