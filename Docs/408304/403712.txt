<DOC>
<DOCNO> 403712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sonsiy03.html </URL>
<DATE> 2005/12/15/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Büyükanıt Şemdinli ile ilgili hangi araştırma yapılıyor merak ediyorum 
</HEADLINE>
<TEXT>

     Deniz Arslan bildiriyor 

ABD'de bulunan Kara Kuvvetleri Komutanı Orgeneral Yaşar Büyükanıt, ''Şemdinli olaylarında yargıya müdahale ettiği'' iddialarıyla ilgili ''Söyleyecek bir şeyim yok. Olan olaylardan sonra hangi araştırma yapılıyor, ben onu merak ediyorum'' dedi. 
     ABD Kara Kuvvetleri Komutanı Orgeneral Peter Schoomaker'ın davetlisi olarak resmi bir ziyaret için Washington'da bulunan Orgeneral Büyükanıt, American Enterprise Institute AEI adlı muhafazakar düşünce kuruluşunda düzenlenen akşam yemeğine katıldı. 
     Orgeneral Büyükanıt, AEI'da kısıtlı katılımcıyla düzenlenen toplantı öncesi ve sonrasında gazetecilerin sorularını yanıtladı. Bir soru üzerine, temaslarını yorumlayan Orgeneral Büyükanıt, ''Çok iyi. Bugün Norfolk'taydım. Eğitim doktrini komutanlığını, NATO karargahını gezdim'' dedi. 
     Washington'daki düşünce kuruluşu AEI'da konuşmasının tartışma yarattığı yönündeki bir soru üzerine de Orgeneral Büyükanıt, ''Onları bilmiyorum. Hiçbir şey bilmediğim için söyleyemeyeceğim'' yanıtını verdi. 
     Orgeneral Büyükanıt'a, AEI'dan ayrılırken, ''Şemdinli olaylarıyla ilgili yargıya müdahale ettiği'' yönündeki iddialar hatırlatıldı. Orgeneral Büyükanıt da ''Söyleyecek bir şeyim yok. Olan olaylardan sonra hangi araştırma yapılıyor, ben onu merak ediyorum'' dedi. 
     Büyükanıt'ın Cumartesi günü Washington'dan ayrılması bekleniyor. 
     
</TEXT>
</DOC>
