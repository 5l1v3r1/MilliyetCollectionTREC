<DOC>
<DOCNO> 407744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sontur50.html </URL>
<DATE> 2005/12/29/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Pompalı intikam 4 ölü 
</HEADLINE>
<TEXT>

     
     Taylan YILDIRIM- Erol ŞEN İZMİR, DHA 

     
İZMİR’in Ödemiş İlçesi'ne bağlı Kaymakçı Beldesi’nde Nihat Dönmez, 1.5 yıl önce öldürülen amcası Hasan Dönmez’in katil zanlısının tahliye edilmesi üzerine pompalı tüfekle dehşet saçtı. Nihat Dönmez, kız kardeşini dövdüğü gerekçesiyle amcasını öldüren Hasan Gökçe onun ağabeyi Süleyman Gökçe, kuzenleri Ercan Gökçe ve ağabeyi Nurettin Gökçe’yi pompalı tüfekle vurarak öldürdü. 
     Olay, bugün saat 11.00 sıralarında Kaymakçı Belediye binası arkasındaki pazaryerinde meydana geldi. Uzundere Köyü’nde çiftçilik yapan 32 yaşındaki Hasan Gökçe, yaklaşık 1.5 yıl önce tarla tapusunu kaybettiği gerekçesiyle kız kardeşi Sevgi Dönmez’i döverek evden kovan eniştesi Hasan Dönmez’i köy meydanında çıkan tartışma sırasında tabancayla vurarak öldürdü. Olaydan sonra 8 ay tutuklu kalan Hasan Gökçe, 7 ay önce tahliye olarak tekrar köyüne döndü. Hasan Gökçe’nin nefsi müdafa gerekçesiyle kısa sürede tahliye olmasına sinirlenen Nihat Dönmez, Gökçe ailesine karşı intikam planları yapmaya başladı. 
     
     KORKUNÇ PLANI UYGULADI 

     Çiftçilik yapan 51 yaşındaki Nihat Dönmez, geçen Nisan ayında tahliye olan Hasan Gökçe’nin çiftçilik yapan ağabeyi 37 yaşındaki Süleyman Gökçe ve 38 yaşındaki kuzeni Nurettin Gökçe’yle Kaymakçı Beldesi’ne gittiğini öğrenince harekete geçti. Nihat Dönmez, ilk olarak belde girişinde motosikletle olacaklardan habersiz kendisine yaklaşan bir çocuk babası 32 yaşındaki Ercan Gökçe’ye pompalı tüfekle ateş etti. Hareket halindeki motosiklette başına isabet eden domdom kurşunlarıyla yere düşen Ercan Gökçe, olay yerinde hayatını kaybetti. 
     Ercan Gökçe’yi öldürdükten sonra belde merkezine giden Nihat Dönmez, bir hafta önce açılan Ali Özgan’a ait kahvenin önünde duran 3 çocuk babası Süleyman Gökçe’yi ve içeride bulunan bekar olan kardeşi Hasan Gökçe ile kuzeni bir çocuk babası Nurettin Gökçe’yi başlarından pompalı tüfekle vurarak öldürdü. 
     Kahvedekilere amcasının intikamını aldığını söyleyen Nihat Dönmez, daha sonra Kaymakçı Jandarma Karakolu’na giderek teslim oldu. Bu sırada olay yerine 50 metre uzaklıktaki başka bir kahvede oturan Hasan-Süleyman Gökçe kardeşlerin babası İsmail Gökçe silah seslerini duyunca meraktan geldiği kahvehane önünde iki oğlunu da kanlar içinde yatarken buldu. Saldırganın, kendisini farketmemesi nedeniyle muhtemel ölümde kurtulan İsmail Gökçe gözyaşlarına boğuldu. İsmail Gökçe Üç çocuğumdan ikisi erkekti. İkisini de kaybettim. İntikam için bu acı yaşatılır mı '' dedi. 
     Jandarmadaki ifadesinde suçunu itiraf eden Nihat Dönmez, Amcamın katilinin kısa sürede tahliye edilmesini içime sindiremedim. İntikamını aldım'' dedi. 
     Korkunç olayın ardından İzmir İl Jandarma Alay Komutanlığı’ndan gelen timler, belde merkezinde ve ailelerin oturduğu Uzundere Köyü’nde güvenlik önlemi aldı. 
     
     ACI HABER YÜREKLERİ DAĞLADI 

     Hasan Gökçe’nin ve yakınlarının öldürüldüğü haberi 7 kilometre uzaklıktaki Uzundere Köyü’ne ulaşınca yakınları göz yaşlarına boğuldu. Sinir krizi geçiren ölenlerin yakınları, köylüler tarafından sakinleştirilmeye çalışıldı. Sırtındaki bir yaşındaki kızıyla eşi Ercan Gökçe’nin ölüm haberini alan Ayşe Gökçe, Sabahleyin kahvaltı yaparken kendisinden beldeye gitmemesini istedim. İçimdeki sıkıntıdan dolayı kendisine yalvardım. Demek ki bebeğimle eşimin acı haberini alacakmışım. İntikam hiç suçu olmayan birisinden alındı'' dedi. 
     
     CESETLER İZMİR’E KALDIRILACAK 

     Olaydan sonra savcının yaptığı incelemenin ardından Hasan Gökçe, ağabeyi Süleyman Gökçe, kuzenleri Nurettin Gökçe ve Ercan Gökçe’nin cesetlerinin İzmir Adli Tıp Kurumu’na gönderileceği bildirildi. Bu arada yapılan işlemlerin adından zanlı Nihat Dönmez’in de Ödemiş İlçe Jandarma Komutanlığı’na götürüldü. 
     
</TEXT>
</DOC>
