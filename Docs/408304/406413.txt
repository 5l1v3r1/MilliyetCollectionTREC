<DOC>
<DOCNO> 406413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/25/yazar/civaoglu.html </URL>
<DATE> 2005/12/25/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Işığın evrimi 
</HEADLINE>
<TEXT>


Türkiye'de de bir "üniversiteler ligi" oluşmakta... Örneğin vakıf üniversitelerinde Koç ve Sabancı ile birlikte Bilkent, Bilgi ve Yeditepe... 
Devlet üniversitelerinde Boğaziçi, ODTÜ, İTÜ, Hacettepe, Galatasaray... 
.................... 
Bilgi çok daha az mali olanaklarla kuruldu. Koç'la, Sabancı'yla, Bilkent'le kaynakları kıyaslanamazdı. 
Ama... 
Saygınlık, özgürlük, farklılık, dünyalılık üreterek büyüdü. 
..................... 
Bilgi gene farklı ve büyük bir projeyi açıkladı "SANTRAL İSTANBUL..." 
1911'de kurulan ve 1982'de artık emekli edilerek üretimi durdurulan Silahtarağa Elektrik Santralı ve 140 dönümlük çevresi, Cumhuriyet'in en büyük kültür projesine dönüşüyor. 
SANTRAL İSTANBUL, "Batı" ile "Doğu sanatının" harmanlanacağı bir çekim merkezi olacak. 
Ne ilginçtir ki, Londra'daki Bankside Elektrik Santralı ile aynı yılda üretilen bu elektrik santralı, 1982'de aynı yılda üretimlerini durdurmuşlar. Emeklilik yazgıları da aynı... İkisi de müze olarak yaşamlarını sürdürecekler. Londra'daki, Tate Modern Müzesi... 
Ama Silahtarağa çok daha geniş vizyonlu... 
Şöyle ki... 
...................... 
Sanatın sadece sergilendiği ve paylaşıldığı değil, üretildiği yerel ve bölgesel bir cazibe merkezi olmayı amaçlıyor. 
1950'den başlayarak günümüze uzanan çağdaş sanat müzesi kuruluyor. 
Neden 1950 
Çünkü çok partili siyasi hayatla demokrasinin işlerlik kazandığı, bunun sanata yansıdığı kilometre taşı 1950... 
İstanbul'un en kapsamlı kütüphanesi kurulacak. 
Ancak, kütüphane sadece kitaplarla sınırlı değil. 
Başta müzik olmak üzere geniş bir sanat dalları arşivi hizmet verecek. 
Uluslararası Rezidans'ta 80 süit öngörülüyor. Bunlarda, İstanbul'a gelen sanatçıların, bilim adamlarının kalmaları öngörülüyor. 
Üretilen resimler, heykeller de orada sergilenecek. 
Bu bağlamda kapalı alan ve açık hava heykel müzesi oluşacak. 
Sanatçı atölyeleri öğrencilerin gözlemlerine açık olacak. Üretilen sanat yapıtları SANTRAL İSTANBUL'da sergilenecek. 
7 bin kişilik anfitiyatrda festivaller düzenlenecek. 
.................... 
SANTRAL İSTANBUL, Haliç'te... 
Doğrudan vapur seferleriyle de gidilecek. 
Çevreyi de etkileyerek Haliç'i yüzyıllar ötesinin değerlerine taşıyabilir. 
Karşıda Rahmi Koç müzeleri... 
Yanı başında eski tütün rejisi tarihi binasındaki Kadir Has Üniversitesi... Ali Rıza Bozkurt'un saltanat kayıkları... Piyer Loti Kahvesi, Eyüp sırtları, Kariye Cami... Haliç, yeni bir cazibe merkezi oluyor. 
.................... 
Hint, Çinli, Endonezyalı... 
Kafkas, Ortadoğulu... Bunlar için Bilgi'nin projesi küresel ölçekli bir odak olabilir. 
.................... 
"Marifet iltifata tabidir" dedik. 
Anlattık. 
.................... 
1911'de Silahtarağa Elektrik Santralı, Osmanlı'nın ilk enerji elektrik üretim birimiydi. Tam 71 yıl aydınlattı. 
1982'de ışıkları söndürülmüştü. 
Yeniden aydınlatacak. 
Işığın evrimi... 



</TEXT>
</DOC>
