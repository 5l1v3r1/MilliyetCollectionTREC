<DOC>
<DOCNO> 403799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sontur37.html </URL>
<DATE> 2005/12/15/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Çirkin Amerikalı 
</HEADLINE>
<TEXT>

     Latif SANSÜR DHA 

KUŞADASI Limanı'na geçen haziran ayında gelen lüks gemilerinden Brillance Seas'ta ortadan kaybolan ABD'li George Ailen Smith'in eşi Jennifer Carly Hagel Smith'in, 6 ay sonra Türk polisi ve doktorları suçlaması, ilçede büyük tepki gördü. Kuşadası Cumhuriyet Başsavcısı Cuma Dağlı, soruşturmayı cumhuriyet savcılarının yaptığını, soruşturma süresince de Jennifer Carly Hagel Smith'in yanında ABD Konsolosluğu görevlisi ile avukatının bulunduğunu söyledi. Gemiye yer hizmeti veren İmta Turizm'in yetkilisi Bahadır Eser de sigorta ve tazminat almak için bu tür karalamaların sık gündeme geldiğini belirtti. 
     Kuşadası Cumhuriyet Başsavcısı Cuma Dağlı, olay gününde gemi kaptanının yazılı talebi üzerine gemiye bir savcı ve olay yeri inceleme ekibinin çıktığını belirtti. Başsavcı Dağlı, şunları söyledi 
     Kaptanın talebi doğrultusunda gemiye çıkıldı. Olay yeri bizzat savcı arkadaşımızın gözetiminde incelendi. Kamarada boğuşma ve kan izleri olduğu için öncelikle aynı kamarada bulunan eşinin ifadesine başvuruldu. Bayan, gemiden çıktıktan sonra Amerikalı yetkililere teslim edilinceye kadar yanında İzmir Amerikan Konsolosluğu'nun görevlisi Güliz Balsarı ve avukatı hazır bulundu. İfadesi polis karakoluna götürülmeden, gümrüklü sahada bulunan Deniz Polisi ofisinde alındı. Yine aynı görevliler eşliğinde kamaradaki olaya karışıp karışmadığı, vücudunda darp izi veya boğuşma izi bulunup bulunmadığının tespiti için doktor kontrolüne gönderildi. Yasa gereği doktor bu raporu hazırlaması için tepeden tırnağa muayene etmek zorundadır. Ve bu muayenede hem konsolosluk görevlisi hem de avukatı hazır bulunmuşlardır.'' 
     
     FBI'DAN TEŞEKKÜR GELDİ 

     Başsavcı Dağlı, geminin uluslararası statüsü nedeniyle, cinayet şüphelisi olmasına rağmen 12.00'de ifadesi alınmak üzere teslim alınan Smith'in, yaklaşık 4 saat sonra Amerikalı yetkililere teslim edildiğini bildirdi. Amerikalı Simth'in soruşturmasının uluslararası hukuk ve modern ülke teknikleriyle yapıldığını vurgulayan Kuşadası Cumhuriyet Başsavcısı Cuma Dağlı, bu soruşturma nedeniyle FBI kendilerine teşekkür edildiğini ve bir çanta armağan edildiğini de açıkladı. 
     
     PARA SIZDIRMAK İSTİYOR'' 

     Olayla ilgili tüm gelişmelere tanık olduğunu söyleyen geminin yer hizmetleri acentesi İmta Turizmin yetkilisi Bahadır Eser, Jennifer Carly Hagel Smith'in olaydan 6 ay sonra konuyu gündeme getirme amacının sigorta şirketi ve turizm acentesinden para sızdırmak olduğunu öne sürdü. Bahadır Eser, şöyle dedi 
     Olay savcımıza yansımadan önce Jennifer Smith zaten gemi güvenliğince gözlem altına alınmıştı. Gemi içerisindeki tüm çalışmalarda güvenliğin gözetimi altındaydı. Savcının ifadesine başvurma isteğini önce reddetti. Gemiden ayrılmak istemediğini söyledi. Sonra Amerika’daki ailesiyle görüştü ve savcıya ifade vermeyi kabul etti. Bu arada biz konsolosluğu haberdar ettiğimiz için İzmir'den görevliler zaten gelmişti. Konsolosluğun tayin ettiği avukat ve tercüman eşliğindeki çalışmalarda ben de tanıklık ettim.'' 
     
     DELİLLER KARARTILMADI 

     Jennifer'e kimsenin kötü muamele yapmadığını belirten Bahadır Eser, İfadelerin alınması sırasında Jennifer'i istemeyen gemi kaptanının talimatıyla kendisinin ve kayıp eşinin eşyaları gemi personelince toplandı ve dışarı çıkarıldı. Görevliler de teslim alıp götürdü. Kendisine hiç kimse kötü muamele yapmadı. İddia ettiği gibi hemen kan izleri silinmedi. Kaptanın gemi özel güvenliği ve Cumhuriyet Savcılığı ile Olay Yeri İnceleme Ekibi'nin tüm çalışmaları bittikten sonra temizlendi'' diye konuştu. 
     
     DOKTORLAR DA TEPKİLİ 

     Raporu veren Kuşadası 1 No'lu Sağlık Ocağı doktorları da yasalar gereği muayeneye gönderilenlere uygulanan prosedürün Amerikalı Jennifer'e de aynen uygulandığını, muayene boyunca tercüman ve Konsolosluk görevlilerinin hazır bulunduğunu söylediler. 
     
     NASIL OLMUŞTU 

     İspanya'nın Barcelona kentinden geçen 27 Haziran'da denize açılan Bahama bayraklı ünlü transatlantik Brillance Seas’, Akdeniz'de çeşitli limanları ziyaret ettikten sonra 5 Temmuz 2005 sabahı Kuşadası Limanı'na yanaştı. 
     Temizlik ekipleri bir kamarada kan izleri görünce, ünlü polisiye roman yazarı Agatha Christie'nin romanlarındaki gibi cinayet soruşturması gündeme geldi. Gemi kaptanı kamarada yolculuk eden ABD'li Smith çiftinden sadece 26 yaşındaki Jennifer Carly Hagel Smith'i aşırı alkollü halde bulurken, eşi 27 yaşındaki George Allen Smith'in kaybolduğu belirlenince Kuşadası Cumhuriyet Savcılığı'nı arıyarak, gemide kuşkulu olay olduğunu bildirmişti. 
     Nöbetçi mahkemeden izin alındıktan sonra nöbetçi zavcı gemiye çıkarken, davet edilen Kuşadası Emniyet Müdürlüğü Olay Yeri İnceleme ekibi, geminin güvertesi ve filikadan başlayan kan izlerinin ulaştığı ABD'li Smith çiftinin kamarası incelemedi. İnceleme ekibi, kamara duvarlarında kan ve tırnak izleri, yerde kan izlerine rastladı. Yapılan soruşturmada ABD'li 26 yaşındaki Jennifer Carly Hagel Smith, gece geç saatlere kadar eşi, 27 yaşındaki George Allen Smith ile içtiklerini ve gerisini hatırlamadığını söyledi. 
     Gemide yapılan araştırmada kayıp eşin izine rastlanamayınca, savcısı olayın bir cinayet olabileceği ve kan izlerine bakıldığında cesedin suya atılmış olabileceği kanısına varmıştı. Olayın Bahama bandıralı gemide ve büyük olasılıkla uluslararası sularda meydana geldiği varsayılarak Dışişleri Bakanlığı'na bilgi verilirken, soruşturma kapsamında olayın tek zanlısı ABD'li Jennifer C. H. Smith, İzmir'den Kuşadası'na çağrılan ABD Konsolosluğu yetkililerine teslim edildi. 
     
</TEXT>
</DOC>
