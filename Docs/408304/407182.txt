<DOC>
<DOCNO> 407182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/guncel/gun02.html </URL>
<DATE> 2005/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli'de skandal resim öğretmeni 
</HEADLINE>
<TEXT>


Denizli'de, Atatürk portresini indirip çiğnediği iddia edilen resim öğretmeni Demirtaş'ın akli dengesinin bozuk olduğu ortaya çıktı 

DENİZLİ DHA 

Acıpayam'da, Kelekçi Beldesi Atatürk İlköğretim Okulu resim öğretmeni Fadime Demirtaş'ın 41 , önceki gün öğretmenler odasındaki Atatürk portresini meslektaşlarının gözü önünde yere atarak çiğnediği iddia edildi. Jandarmanın gözaltına aldığı Demirtaş'ın derslere de türbanla girdiği belirtildi. Adli Tıp Kurumu, Demirtaş'ın "akli dengesinin yerinde olmaması nedeniyle müşahede altında tutulması" yönünde ön rapor verdi. Daha önce de hakkında soruşturma açılan Demirtaş görevden uzaklaştırıldı. 
Demirtaş'ın 10 Kasım'da da öğrencilerinin okuldaki Atatürk'ü anma törenlerine katılmalarına izin vermediği ve dersi sürdürdüğü iddia edildi. 
Uzun zamandır hakkında şikayet olmasına rağmen Demirtaş'ın görevden uzaklaştırılmadığını vurgulayan CHP Denizli İl Başkanı Ali Rıza Ertemur da, Cumhurbaşkanı Ahmet Necdet Sezer'e bir mektup yazan Demirtaş'ın "Sizi içimize sindiremiyoruz" dediğini iddia etti. 
CHP Denizli Milletvekili Mustafa Gazalcı da, Milli Eğitim Bakanı Hüseyin Çelik'in yanıtlaması istemiyle verdiği soru önergesiyle konuyu TBMM'ye taşıdı. 

'Derslere türbanlı giriyordu' iddiası 

Derslere türbanlı giren Demirtaş'ın 10 Kasım'da da öğrencilerinin Atatürk'ü anma törenlerine katılmalarına izin vermediği iddia edildi. 



</TEXT>
</DOC>
