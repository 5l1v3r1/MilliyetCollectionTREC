<DOC>
<DOCNO> 404393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/dunya/dun01.html </URL>
<DATE> 2005/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Cehennem diskosu 175 ölü 
</HEADLINE>
<TEXT>


Arjantin'in başkenti Buenos Aires'teki bir diskoda, 4 bin gencin ders yılının sona ermesini kutladığı sırada çıkan yangında 714 kişi de yaralandı 

DIŞ HABERLER SERVİSİ 


Dünya, Güneydoğu Asya ülkelerini vuran ve 200 bine yakın insanın ölümüne neden olan tsunaminin şokunu yaşarken bir felaket haberi de Arjantin'den geldi. Başkent Buenos Aires'teki bir diskotekte, konser sırasında çıkan yangında en az 175 kişi öldü, 714 kişi yaralandı. 
Eğitim yılının sona ermesini başkentin merkezindeki "Cro - Magnon Republic" diskosunda rock topluluğu Los Callejeros'un konseriyle kutlayan çoğu lise öğrencisi 4 bin kadar kişi, nedeni henüz tam olarak anlaşılamayan yangınla bir anda kendilerini cehennemde buldu. 
Görgü tanıklarının ifadesine göre sahnede yakılan kutlama ateşi kontrolden çıktı ve tavandaki stratoforu tutuşturdu. Binlerce genç, bir anda duman içinde kalan diskodan çıkabilmek için panikle kapılara yöneldi. Ancak çıkışlara yığılma yüzünden gençler diskoda sıkışıp kaldı. Ölenlerin birçoğunun duman zehirlenmesinden öldüğü açıklandı. 
Dehşeti yaşayan 22 yaşındaki Fabian Zamudeo, "Tavanın parçaları alevler içinde düşmeye başlayınca, insanlar hoparlörleri ve ışıkları devirerek kaçmaya başladı. İnsanlar boğuluyordu. Gücüm yettiğince onları dışarı çıkarmaya çalıştım" dedi. Jose Maria Godoy ise, "İnsanlar birbirlerini ezip üzerlerinden atlayarak dışarı çıkmaya çalışıyordu. İnsan dalgası gibiydi. Paniktekiler, kapıya ulaşmaya çalışırken düşen insanların üzerine basıp kurtulmaya çalışıyordu" diye konuştu. Felaket yerinden çıkarılan cesetler diskonun önüne dizilirken, çocuklarını arayan ebeveynlerin görüntüsü dramatik bir sahne oluşturdu. Olay yerinde konuşan Arjantin İçişleri Bakanı Anibal Fernandez, ölü sayısının daha da artabileceğini belirterek, "Bu bir felaket. Bu bir felaket" şeklinde konuştu. 


</TEXT>
</DOC>
