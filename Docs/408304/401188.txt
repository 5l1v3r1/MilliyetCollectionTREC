<DOC>
<DOCNO> 401188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/ekonomi/eko03.html </URL>
<DATE> 2005/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Tartışmalı doğalgaz ihalesini alanlar kendini savundu 
</HEADLINE>
<TEXT>



'Gazprom'la ilişkili değiliz' GÜLÇİN ÜSTÜN Ankara 
Botaş'ın doğalgaz dağıtım ihaleleri için lisans alan 37 şirketten sadece 4'ünün Rus Gazprom'dan iletim onayı alması soru işaretlerine neden olurken, Avrasyagaz Yönetim Kurulu Başkanı Özcan Tahincioğlu, "Devrin onaya tabi olması doğal. İddiaları komik buluyorum. Direkt veya dolaylı Gazprom ile hiçbir ilişkimiz yok. Ne Başbakan'a, ne Gazprom'a yakınız ama onay almayı başardık" dedi. 
Doğalgaz için lot başına 910 bin dolar teklif ederek 500 milyon metreküp ithalat hakkı kazanan Avrasyagaz'ın Yönetim Kurulu Başkanı Tahincioğlu, şirket hisselerinin büyük bölümünün Kent Şeker'in de sahibi olan Tahincioğlu Holding'e ait olduğunu bildirdi. 
Tahincioğlu, kontrat devri ihalesinde ön onay şartının yeni bir konu olmadığını ve herhangi kontratta taraf değişikliğinin diğer tarafın onayına tabi olması gerektiğini ifade etti. 

'İddialar komik' 
Büyük ortaklarının Avusturya'da kurulu bir Gazprom şirketi olduğu iddialarının anımsatılması üzerine Tahincioğlu şunları kaydetti 
"Başbakan Erdoğan'a yakın veya Gazprom'a ait şirketlerle ortak olanların onay aldığı yönündeki iddiaları komik buluyorum. Avrasyagaz'ın direkt veya dolaylı olarak Gazprom ile hiçbir ilişkisi, ortaklığı yok. Mevcut kanuna göre zaten dağıtıcıların en az 2 tedarikçiden gaz alması gerekiyor. Böylece rekabet ortamının sağlanması garanti altına alınıyor. Ayrıca yine yürürlükteki kanuna göre tedarikçi şirket zaten dağıtım yapamıyor." 

'Kamer'le ortaklığımız yok' BERRİN HABERVEREN 
Baltacı Ailesi'nin sahibi olduğu Akfel Mühendislik Grubu, Botaş'ın doğalgaz kontrat devri ihalesine katılan şirketleri Enorco Enerji'de, Başbakan Tayyip Erdoğan'ın yakın arkadaşı Atasay Kuyumculuk'un sahibi Cihan Kamer'le ortak oldukları iddialarını yalanladı. 
Enerco Enerji Sanayi Yönetim Kurulu Başkanı Mehmet Fatih Baltacı, Milliyet'e yaptığı açıklamada, yeni ihalelere de katılabileceklerini belirtti. Baltacı'nın sorularımıza yanıtları şöyle 

İhaleye büyük enerji şirketleri de girdi. Sadece bu dört şirkete onay verilmesi hakkındaki yorumunuz nedir 
İhalede diğer firmalara nazaran avantaj sağladığımız konularda çözümlerimizi açıklıkla belirtemeyiz. Bu bizden beklenilmemeli. Satıcı onayı verip vermemek tamamıyla Gazprom'un kendi kararında olan bir konu. Başka hangi kuruluşların alıp almadığı hususunu ihale sonucunda herkesle birlikte öğrendik. Bu konuda yorum yapamayız. 

Atasay'ın sahibi Cihan Kamer ile ortaklığınız var mı Veya Gazexport ile 
Enerco Enerji'de Atasay Kuyumculuk ile ortaklığımız yok. Grubumuzdaki diğer şirketlerin de bir ortaklığı söz konusu değil. Ayrıca Gazexport ile de böyle bir ortaklık durumu yok. Ortaklık yapımızı Botaş'a verdik. Şöyledir Fatih Baltacı yüzde 58, Murad Baltacı yüzde 8, Akfel Mühendislik Ltd. Şti. yüzde 25, Akpol İnşaat Ltd. Şti. yüzde 8, Mehlika Betül Baltacı yüzde 1. 

Bunların dışında ortaklık söz konusu mu 
Bazı yerli ve yabancı gerçek ve tüzel kişilerle ön görüşmeler oldu. Halihazırda bu görüşmeler devam ediyor. Uluslararası doğalgaz içerikli piyasalarda uzman yabancı çözüm ortakları ile beraber çalıştık. 


</TEXT>
</DOC>
