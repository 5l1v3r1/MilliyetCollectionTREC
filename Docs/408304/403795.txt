<DOC>
<DOCNO> 403795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sontur33.html </URL>
<DATE> 2005/12/15/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Rehin kaldığı iddia edilen bebekle ilgili para sorunu aşıldı 
</HEADLINE>
<TEXT>

     TBMM Genel Kurulu’nda Başbakan Recep Tayyip Erdoğan’ın konuşması sırasında CHP Antalya Milletvekili Atila Emek tarafından Antalya’da özel bir hastanede "rehin kaldığı" iddia edilen bebekle ilgili para sorunu giderildi. Hastane, ailenin tedavi borcunu yok saydı. 
     Erken doğum nedeniyle Özel Anadolu Hastanesi’nde yoğun bakım ünitesinde dört gün süren tedavisinin ardından dün Antalya Devlet Hastanesi’ne getirilen Atay bebeğin babası Ahmet Atay 32 , gazetecilerin sorularını yanıtladı. 
     Atay, erken doğan bebeklerinin solunum sistemindeki problem nedeniyle Gazipaşa Devlet Hastanesi’nden Antalya’ya sevk edildiğini, Tıp Fakültesi ve Antalya devlet hastanelerinde yer bulunmadığı gerekçesiyle bebeklerini Özel Anadolu Hastanesi’ne getirdiklerini belirtti. Ahmet Atay, özel hastanede dört günlük tedavi sonucu 3 bin 500 YTL fatura çıkarıldığını söyledi. 
     Bu faturayı hemen ödeme gücü olmadığını ve taksitlendirme yapılmasını istediğini bildiren Atay, şöyle dedi 
     "Bu borcu ödeme şansım yoktu. Taksit yapmadılar. Senet imzalattırdılar. Hastane yetkilileri, ’senedi imzalamazsam, bebeğimizi hastaneden çıkaramayacağımızı’ söylediler. Ben de sorunu Milletvekili Atila Emek’e ilettim." Sorunlarının TBMM Genel Kurulu’nda gündeme geldiğini sonradan öğrendiğini, Milletvekili Emek ile Antalya Sağlık Müdürlüğü yetkililerinin kendisini arayarak, sorunun halledildiğini ve özel hastaneye para ödemelerine gerek kalmadığını söylediklerini belirten Atay, bebeklerinin tedavisinin, sahip oldukları sosyal güvence kapsamında Antalya Devlet Hastanesi’nde süreceğini kaydetti. Atay, bebeklerinin sağlık durumunun risk bulunmasına rağmen şu an iyi olduğunu söyledi. 
     
     "MAĞDUR OLAN BİZ OLDUK" 

     Ailenin "rehin alma" iddialarıyla ilgili gazetecilerin sorularını yanıtlayan Özel Anadolu Hastanesi Genel Müdür Yardımcısı Bektaş Tekin ise hastanelerinde rehin kalmanın söz konusu olamayacağını savundu. 
     Gazipaşa’da prematüre doğan ve 10 Aralık Cumartesi günü kendilerine getirilen Atay bebeğin gerekli tedavisinin yapıldığını, bu sırada Ahmet Atay’a tedavi giderlerine ilişkin tüm bilgilerin verildiğini ifade eden Bektaş Tekin, şunları söyledi 
     "Bebeğin ailesi, masrafın her geçen gün arttığını söylediğimizde, ’Yeter ki bebeğimiz iyi olsun. Ödeyebiliriz. Problem değil’ dedi. Biz özel hastaneyiz. Atay bebeğin tedavisi için dışarıdan bin YTL’lik ilaç da aldık. Dört günlük tedavi sonucu ailenin borcu 4 bin 500 YTL idi. İndirim yaparak 3 bin 500 YTL’ye düşürdük. Senet imzalanması, bu paranın tahsili anlamına gelmez. Nasıl rehin alabiliriz ki kendi ambulansımızla Devlet Hastanesi’ne sevk ettik." Meclis’te konunun gündeme getirilmesinin ardından Sağlık Bakanı Recep Akdağ’ın hastanelerinin genel müdürünü aradığını belirten Tekin, Bakan Akdağ’ın devreye girmesinin ardından, Atay ailesinin borcunun yok sayıldığını açıkladı. Tekin, "Burada mağdur olan biz olduk. Hiçbir kişi ve kurumdan bu borcun tahsilini yapmayacağız. Alacağımızı kapattık" dedi. 
     
</TEXT>
</DOC>
