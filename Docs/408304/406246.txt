<DOC>
<DOCNO> 406246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/son/sondun13.html </URL>
<DATE> 2005/12/24/ </DATE>
<TIME> 20.10 </TIME>
<AUTHOR>  </AUTHOR>
<HEADLINE>
Hıristiyan hacılar, Hz. İsa'nın doğum yeri Beytüllahim'de... 
</HEADLINE>
<TEXT>

     Hıristiyan dünyası Noel'i kutlarken, Hz. İsa'nın doğum yeri olan Batı Şeria'daki Filistin kenti Beytüllahim'e binlerce Hıristiyan hacı ve turist geldi. 
     İsrail Ordusu, Noel öncesi, Beytüllahim'e girişlerle ilgili kısıtlamaları kolaylaştırdı kentin girişindeki askeri kontrol noktasında İsrail askerleri özel araç ve otobüsleri durdurmadı, olağan kontrollerle girişlerine izin verdi. 
     İsrail Ordusu'ndan Albay Aviv Fiegel, Arap İsrailliler ve Hıristiyan Filistinliler'in de şehre araçlarıyla geçişlerine izin verildiğini, Beytüllahim'deki Hıristiyan Arapların da şehir dışındaki ailelerini ziyaret etmelerine müsaade edildiğini söyledi. 
     Müslüman nüfusun ağırlıklık olduğu Beytüllahim'in Hıristiyan Belediye Başkanı Victor Batarseh, Beytüllahim'e Noel kutlamaları nedeniyle 30 bin dolayında turist ve Hıristiyan hacı gelmesinin beklendiği belirtti. 
     Geçen yıl bu sayının 18 bin kişi olduğunu belirten Batarseh, bu sene Noel kutlamaları için çok özel şekilde hazırlandıklarını, kentin her tarafının süslendiğini söyledi. 
     Belediye Başkanı Batarseh, herhangi bir olay çıkmaması için de yoğun güvenlik önlemi alındığını, kutlamaların barış içinde sürdürüleceğini ifade etti. 
     Filistin ve İsrail turizm bakanlıkları, kente yabancı ziyaretçilerin mümkün olduğunca çok gelebilmesini sağlamak amacıyla görüşmeler yaparak, seyahatlerin kolaylaştırılmasını sağlamışlardı. 
     İsrail Ordusu'nun geçiş kolaylıkları, bugünden itibaren 18 Ocak'taki Ermeni Yılbaşısı'na kadar devam edecek. Öte yandan, Beytüllahim'in tam merkezinde, Milad Kilisesi'nin bulunduğu Yemlik Meydanı'nı dolduran yerli halk, turist ve hacılar, çeşitli okulların bandoları, öğrencilerin resmi geçit ve gösterilerini ilgiyle izledi. 
     Beytüllahim'de Noel için gelenler, otel ve pansiyon sahiplerinin de yüzünü güldürdü. 
     Kudüs'ün yakınındaki Beytüllahim, İsrail Ordusu'nun normal zamanlarda kent girişlerini kapatması nedeniyle, ekonomik ve sosyal açıdan büyük darboğaz yaşıyor. 
     Latin Patriği Michel Sabbah, bu durumu eleştirerek, İsrail'i ''Beytüllahim'i dev bir hapishaneye çevirmekle'' suçlamıştı. Patrik, ''halk için bir hapishanede yaşamak normal değil'' diyerek, Beytüllahim halkının ekonomik ve sosyal yaşantısının bundan zarar gördüğünü belirtmişti. 
     
     İNTİFADA'DAN SONRA KÖTÜLEŞEN DURUM 
     Beytüllahimli bir taksi şoförü, duvar ve kontrol noktalarının turizmi engellediğini söylerken, gelen turistlerin de genelde geceleme yapmadan geri döndüklerini belirtti. Beytüllahimli şoför, Filistin intifadasından ayaklanma önce çok rahat olduklarını, Filistin'in başka kentlerine rahatça gidebildiklerini anlattı. Ancak intifada'dan sonra durumun çok kötüleştiğini anlatan taksi şoförü, ''Yarın için bir umudumuz yok. Ekonomik durumumuz çok iyi değil. Giderek kötüleşiyor. Umudumuz bundan sonrasında'' dedi. 
     Kudüs'e 8 kilometre uzaklıktaki Beytüllahim, 2000 Eylül ayında Kudüs-Eski Kent'te Doğu kesimi Haremmüşşerif'te başlayan intifadadan sonra bir türlü kendine gelemedi. İntifada öncesi inşa edilen birçok otel ve turistik dükkan kapanmak zorunda kaldı. 
     Beytüllahimli bir dükkan sahibi, eskiden kentin trafiğinin bile çok yoğun olduğunu, turist arabalarından geçilemediğini belirtirken, tekrar bu günlere dönmek istediklerini söyledi. 
     ''Biz bir hapishanede yaşıyoruz'' diyen dükkan sahibi, hiçbir şekilde şehir dışına çıkamadıklarını anlatırken, 5 çocuğu bulunduğunu ve çocuklarından hiçbirinin henüz Kudüs'ü görmediklerini söyledi. Birkaç kez bunun için izin almak istediğini ancak geri çevrildiğini anlattı. 
     Geçen yıl, Filistin'in kurucu Devlet Başkanı Yaser Arafat'ın ölmesinin ardından, Filistin'in yeni Devlet Başkanı Mahmud Abbas, uzun süreden sonra ilk kez Beytüllahim'de düzenlenen Noel ayinine katılmıştı. İsrail, Arafat'ın Beytüllahim'deki Noel ayinine katılmasına intifada'dan sonra izin vermemişti. 
     Abbas'ın, Milad Kilisesi'nde bu gece yapılacak ayine de katılması bekleniyor. 
     
</TEXT>
</DOC>
