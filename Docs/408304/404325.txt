<DOC>
<DOCNO> 404325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sonspo19.html </URL>
<DATE> 2005/12/17/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Galatasaray'da kupa maçında Hakan Şükür yok... 
</HEADLINE>
<TEXT>

     Kayserispor'u 3-1 yenerek, Turkcell Süper Ligi'nin ilk yarısını 41 puan ile kapatan Galatasaray, Fortis Türkiye Kupası'nda 20 Aralık Salı günü deplasmanda Malatyaspor ile yapacağı maçın hazırlıklarına ara vermeden başladı. 
     Florya Metin Oktay Tesisleri'nde gerçekleştirilen ve teknik direktör Eric Gerets ile yardımcıları Erdal Keser ile Reinhard Stumpf'un çıkmadığı antrenmana, takımı kaleci antrenörü Nezihi Boloğlu çalıştırdı. 
     1 saat 10 dakika süren antrenmanda, Kayserispor karşılaşmada ilk 11'de görev alan futbolculardan Necati, Ayhan, Yalçın, Cihan ve Sabri çalışmayı koşu yaparak tamamlarken, diğer oyuncular kısa pas çalışmasının ardından dar alanda çift kale maç yaptılar. 
     Kulüp doktoru İlker Yücesir, dünkü karşılaşmada yer alan ve bugün idmana çıkmayan İliç, Orhan, Ümit, Saidou, Song ve Mondragon'nun küçük sakatlıklarının bulunduğunu belirterek, ''Bu futbolcularımızın ufak bazı sakatlıkları bulunuyor. Tedavi ediyoruz. Bugünü dinlenerek geçirecekler. Yarınki antrenmanda takımla birlikte çalışacaklar'' dedi. 
     Dr. Yücesir, sakatları devam eden futbolculardan Ergün, Hakan Şükür ve Hasan Şaş'ın durumları hakkında da açıklamada bulunarak, ''Bu oyuncuların tedavisi devam ediyor. Ergün'ün durumunda düzelme var. Hakan Şükür, Malatyaspor maçında da yer alamayacak. Hasan Şaş da tedavisini yurt dışında sürdürüyor'' diye konuştu. 
     Sarı-kırmızılılar, Malatyaspor karşılaşmasının hazırlıklarını yarın basına kapalı yapacakları antrenmanla devam edecek. 
     
</TEXT>
</DOC>
