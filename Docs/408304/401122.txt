<DOC>
<DOCNO> 401122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sontur13.html </URL>
<DATE> 2005/12/06/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Ablasının havaya fırlattığı bebek, yere düşünce öldü 
</HEADLINE>
<TEXT>

     
     Murat KİBRİTOĞLU-Tahsin C. ÜLKER ADANA, DHA 
     
ADANA’da 5 aylık Nafize Altan, kendisini severken havaya atıp tutan 9 yaşındaki ablası A.'nın kucağından düşüp, beyin kanaması geçirmesi sonucu öldü. 
     Olay, Barış Mahallesi 16 sokakta oturan 2 çocuklu Altan ailesinin evinde meydana geldi. Zeki ve Ümmühan Altan çifti, gece geç saatlerde yüzünde morarma oluşan ve sürekli kusan minik kızları Nafize’yi Adana Numune Hastanesi’ne götürdü. Başında kırık saptanan ve beyin kanaması geçirdiği anlaşılan Nafize, çabalara rağmen kurtarılamadı. Doktorların ölümünü şüpheli bulması üzerine otopsi yapılması kararlaştırılan Nafize’nin cesedi Adli Tıp Kurumu morguna konuldu. 
     Narenciye bahçesinde çalışan tarım işçisi baba Zeki Altan, bebeklerinin ölümü üzerine 9 yaşındaki kızı A. ile konuştu. A.A., dün akşam üzeri kardeşini kucağı alıp, severken, havaya attığı yakalayamayınca yere düşürdüğünü söyledi. İlköğretim okulu 2’nci sınıf öğrencisi A.'nın, korkup, bu olayı ailesinden gizlediği anlaşıldı. Savcılık soruşturmayı sürdürüyor. 
     
     TOPRAĞA VERİLDİ 
     Nafize Altan’ın cenazesi otopsi sonrası ailesine teslim edildi. Cenazesi Barış Mahallesi’ndeki evlerine götürülen Nafize için, aynı mahalledeki Engel Cami’de cenaze namazı kılındı. Cenaze daha sonra Karaisalı İlçesi’ne bağlı Söğütlü Köyü’ne götürülerek toprağa verildi. Zeki Altan, Akşam işten geldim. Herhangi bir farklılık yoktu, iyiydi. Ancak, saat 22.00 sıralarında kusmaya başladı. Ben de mahallemizdeki polikliniğe götürdüm. Bana, havale geçirmiş önemli bir durumu yok. İdrar örneği almaya çalışın’ deyip gönderdiler. Evde iyice fenalaşınca hastaneye götürdüm. Ama kurtarılamadı. Polikliniktekiler beni doğrudan hastaneye yönlendirmiş olsaydı belki çocuğum yaşıyor olacaktı'' dedi. 
     
</TEXT>
</DOC>
