<DOC>
<DOCNO> 402637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/spor/spo15.html </URL>
<DATE> 2005/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Savunma ikramı 
</HEADLINE>
<TEXT>


KRİTİK NECMİ KEPÇETUTAN 


Antalyaspor'un ilk on dakikadaki isteksiz, keyifsiz futbolundan sonra Sakaryaspor'un golü gelince ev sahibi takımın süngüsünün erken düşeceğini sananlar yanıldı. Aksine bu gol, geçen haftanın Bursaspor mağdurunu kendine getirdi. 
Karşılaşmaya zirveden uzaklaşma korkusuyla stresli başlayan ev sahibi takım oyunu rakip alana taşımayı başardı. Bunda Antalyasporlu oyuncuların işin ciddiyetini anlamalarının yanı sıra Sakaryasporlular'ın erkenden skoru koruma telaşına düşmeleri de etkendi. Yeşil - siyahlılar çekildi, kırmızı - beyazlılar saldırdı. Yine de Antalyaspor'un sergilediği oyun gole çabuk ulaşacak görüntüde değildi. Allah'tan Sakaryaspor savunması imdatlarına yetişti Başta kaleci Recep olmak üzere Onur ve Gökhan öylesine komik hatalar yaptılar ki, Antalyasporlular'ın gol için ekstra bir çabasına gerek kalmadı. Sadece kanatlardan atak yapmak, dönen topları takip etmek yetti de arttı onlara. Coşkun ve Taner'in başarılı futbolu dört hafta sonra galibiyetle tanışmalarını sağladı. Daha da önemlisi zirve yarışındaki en güçlü rakiplerinden biri olan Sakaryaspor'a ağır darbe vurdular. Konuk ekip öne geçtikten sonra direnç gösterememenin, savunmada organize olamamamanın bedelini acı bir şekilde ödedi. 
Dünkü futbolu gördükten sonra Bursaspor'un 2. Lig A Kategorisi'nde neden açık puan farkıyla lider olduğunu bir kez daha anladık. Atılan altı gole rağmen iki tarafın da ortaya koyduğu futbol vasatı aşamadı. Öyle görünüyor ki Antalyaspor da, Sakaryaspor da ileride daha çok sürpriz yaşayacak. Özellikle Sakaryaspor'un dünkü gibi defansında böylesine acemice hatalar yapması halinde işi çok zor. Gelecek hafta Bursaspor'u ağırlayacak olmaları, toparlanıp, ikinci yarı için moral bulmaları açısından önemli bir fırsat. Ancak dünkü gibi oynarlarsa, bu karşılaşmada da hüsrana uğramaları kaçınılmaz. 


</TEXT>
</DOC>
