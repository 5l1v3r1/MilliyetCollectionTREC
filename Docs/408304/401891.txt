<DOC>
<DOCNO> 401891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/guncel/agun.html </URL>
<DATE> 2005/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızlara sıcak yuva 
</HEADLINE>
<TEXT>


Milliyet'in okumayan kız kalmasın diyerek yola çıktığı 'Baba Beni Okula Gönder' kampanyası çerçevesinde yaptırılan Milliyet Gazetesi Mardin Kız Öğrenci Yurdu, dün törenle açıldı 

Pınar Aktaş - Mardin 

Milliyet'in kız çoçuklarının okula kazandırılması amacıyla sürdürdüğü "Baba Beni Okula Gönder" kampanyası çerçevesinde yaptırılan Milliyet Gazetesi Mardin Kız Öğrenci Yurdu, dün törenle açıldı. Yurt, 88 kız öğrenciye öğrenimleri boyunca sıcak yuva olacak. 

'Öncü kızlar olacaklar' 
Mardin'de gerçekleştirilen açılış törenine Milli Eğitim Bakanı Hüseyin Çelik, Milliyet Gazetesi Genel Yayın Yönetmeni Sedat Ergin, Yayın Danışmanı Nurcan Akad, İcra Kurulu Üyeleri Tijen Mergen ve Bilen Böke, gazetemiz yazarı Abbas Güçlü ve Çağdaş Yaşamı Destekleme Derneği Başkanı Prof. Dr. Türkan Saylan katıldı. 
Saylan, Milliyet'in öncülük ettiği kampanyayla Türkiye'nin çeşitli yerlerinde kız çocuklarının okula kazandırıldığını belirterek, "Bu yurtta okuma şansı kazanan kızlarımız kendilerini geliştirerek, öncü kızlar olacak" dedi. 

'İnancımızın ifadesi' 
Sedat Ergin de kampanya kapsamında 7.5 ayda 20 milyon YTL'lik kaynak yaratıldığını, taahhüt edilen 17 yurttan 8'inin açıldığını ve 3 bin 600 kız öğrenciye burs sağlandığını kaydetti. Milliyet'in okula gidemeyen kız çocuğu olduğu sürece bu sorunun üzerinde duracağını ve bu bilinci canlı tutmaya devam edeceğini vurgulayan Ergin, şunları söyledi 
"Bir ülkenin kalkınmasının en temel unsurlarından biri kadınlarımız olduğu için bu kampanyayı sahipleniyoruz. 
Çünkü biliyoruz ki, kadınların aklından, zek sından, yaratıcılığından ve sevgisinden yararlanmayan, onları ikinci sınıf olarak gören ülkeler başarısız olurlar. Bu yurt bizim Türkiye'ye olan inancımız, güvenimiz ve sevgimizin bir ifadesidir." 
Vali Temel Koçaklar da katkıları nedeniyle Milliyet'e, Ergin'e ve Saylan'a teşekkür ve şükranlarını sundu. 

'Yürek ve güç birliği' 
Çelik de Milliyet'e ve "Özellikle kız çocuklarının okula kazandırılması konusuna özel bir önem veren" Milliyet Gazetesi İcra Kurulu Başkanı Hanzade Doğan'a teşekkür etti. Çelik, şunları kaydetti 
"Mardin bugün gerçekten istisnai bir gün yaşıyor. Hükümet, devlet, sivil toplum örgütleri ve basın burada. Bir taraftan devlet, bir taraftan özel sektör, diğer yandan üçüncü sektör dediğimiz sivil toplum örgütleri el ele verdiği zaman bizim bu ülkede çözemeyeceğimiz bir problem yoktur. Bu yürek ve güç birliğini eğer sürdürebilirsek, eğitim meselesinde çok kısa sürede çok önemli mesafeler alacağız." 

Bir gurur da Mazıdağı'nda 

Mardin'in Mazıdağı ilçesine bağlı Yeşilköy'de, Çağdaş Yaşam Haldun Dabas Örnek İlköğretim Okulu ile Ömerli ilçesinde hayırsever işadamı Mehmet Kavak'ın kendi adına yaptırdığı 14 derslikli lisenin açılışı yapıldı. Açılışa Sedat Ergin, Nurcan Akad, Bilen Böke ve Tijen Mergen de katıldı. 

'Kampanyanın anası Hanzade Doğan' 

Konuşmaların ardından Bakan Çelik, kampanya çerçevesinde yaptığı katkılar nedeniyle Milliyet Gazetesi İcra Kurulu Başkanı Hanzade Doğan'a iletilmek üzere "takdir belgesi"ni Milliyet Gazetesi Genel Yayın Yönetmeni Sedat Ergin'e verdi. Çelik, "Baba Beni Okula Gönder kampanyası çerçevesinde bu yurtlara maddi destek sağlayan, para ayıran, ayrıca manevi olarak hamilik yapan Sayın Hanzade Doğan'a bir teşekkür nişanesi olarak takdir belgesi hazırladık. Her ne kadar bu kampanya babalara bir talimat içeriyor olsa da bu kampanyanın bir de anası var, o da Hanzade Doğan'dır" diye konuştu. Ergin de, "Bu kampanya kadın elinin değdiği bir kampanyadır" dedi. Çelik, Ergin'e de bir teşekkür plaketi verdi. 
Yurt açılışından sonra Mardin Mazıdağı Yeşilköy'de Bade Çelik Firması tarafından yaptırılan Çağdaş Yaşam Haldun Darbaz Örnek İlköğretim Okulu'nun açılış töreni gerçekleştirildi. 

88 kıza yuva oldu 

Mardin merkezde eski gümrük binasından dönüştürülerek 350 bin YTL'ye tamamlanan Milliyet Gazetesi Mardin Kız Yurdu, 88 öğrenciye sıcak bir yuva olacak. 500 m2'lik alan üzerine zeminle birlikte üç kat olarak yenilenen binada yemekhane, dinlenme ve etüt salonları, çamaşırhane, revir gibi bölümler yer alıyor. Yeşilköy'de yapılan iki derslikli ve lojmanlı köy okulu da 213 metrekare alanda, çelik konstrüksiyon üzerine yalıtımlı, kalıcı prefabrik biçimde 9 büyüklüğünde depreme dayanıklı olarak inşa edildi. Okul, 63 bin YTL'ye tamamlandı. 



</TEXT>
</DOC>
