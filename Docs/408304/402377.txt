<DOC>
<DOCNO> 402377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/son/sontur25.html </URL>
<DATE> 2005/12/10/ </DATE>
<TIME> 21.20 </TIME>
<AUTHOR>  </AUTHOR>
<HEADLINE>
Fly Hava Yolları'nın İstanbul-Süleymaniye uçuşları başladı... 
</HEADLINE>
<TEXT>

     Fly Hava Yolları tarafından ilk kez düzenlenen İstanbul-Süleymaniye-İstanbul seferi tamamlandı. 
     Fly Hava Yolları'nın, Süleymaniye'deki tur operatörü Azmar adına düzenlediği seferi gerçekleştiren ve sabah saat 10.00'da Atatürk Havalimanı'ndan havalanan uçak, aralarında gazeteci ve şirket yöneticilerinin de bulunduğu 37 yolcuyla TSİ 12.30'da Süleymaniye Uluslararası Havalimanı'na indi. 
     Türk bayraklı bir yolcu uçağının ilk kez indiği havalimanında, Türk şirketi AGE tarafından düzenlenen karşılamada, Azmar Tur Yönetim Kurulu Üyesi Ali Fettah ve yerel yöneticiler hazır bulundu. 
     Daha sonra havalimanının dış hatlar terminalinde düzenlenen basın toplantısında konuşan Fly Hava Yolları Genel Müdür Yardımcısı Kaya Nomaler, şirketin ilkleri gerçekleştirmeye devam ettiğini ifade etti. Kaya Nomaler, dün Kuzey Irak'a ilk sefer olan İstanbul-Erbil-İstanbul uçuşundan sonra bugün de Süleymaniye'ye ilk kez bir Türk yolcu uçağının indiğini kaydetti. 
     Hattın ticari amaçlarla düzenlendiğini, ancak iki ülke arasındaki ticaretin yanı sıra dostluk ve kardeşliğe de katkı sağlayacağına inandıklarını belirten Nomaler, İstanbul-Süleymaniye-İstanbul seferlerinin salı ve perşembe günleri yapılacağını bildirdi. 
     Nomaler, talep gelmesi halinde sefer sayılarının artırılabileceğini de ifade ederek, ''Seferlerimiz her iki ülkeye de hayırlı uğurlu olsun. Ülkemden sizlere selam, bu çalışmada emeği geçen herkese teşekkürlerimi iletiyorum'' şeklinde konuştu. 
     Azmar Tur Yönetim Kurulu Üyesi Ali Fettah da, seferin başlatılmasından duydukları memnuniyeti dile getirerek, ''Süleymaniye-İstanbul hattıyla halkımız önce Türkiye'ye, oradan da tüm dünyaya ulaşma imkanı bulacak. Biz herkesle iyi ilişkiler içinde olmaya çalışıyoruz. Bize bu imkanları tanıyanlara teşekkür ediyoruz'' dedi. 
     Bu arada, havalimanına ilişkin bilgi veren AGE İnşaat Genel Müdürü Haldun Ergin, yapımına 2004 yılında başlanan Süleymaniye Havalimanı'nın, bu yılın Haziran ayında hizmete girdiğini belirterek, 3 bin 500 metrelik piste sahip havalimanının yaklaşık 40 milyon dolara mal edildiğini söyledi. 
     Ergin, uluslararası yetkinlik belgesi de alan havalimanının şu anda bölgenin en donanımlı ve yetkin havalimanı olduğunu sözlerine ekledi. 
     Fly Hava Yolları'nın İstanbul-Süleymaniye seferini gerçekleştiren uçak, daha sonra yolcularını alarak havalandığı Süleymaniye Havalimanı'ndan akşam saatlerinde Atatürk Havalimanı'na indi. 
     
</TEXT>
</DOC>
