<DOC>
<DOCNO> 400461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/soneko12.html </URL>
<DATE> 2005/12/04/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Yeni üretilecek Honda City basına tanıtıldı... 
</HEADLINE>
<TEXT>

     Honda'nın Gebze tesislerinde ilk kez üretilecek Honda City, Türk ve Macar basınına tanıtıldı. 
     Belek'te düzenlenen tanıtım toplantısına Honda Türkiye Genel Müdürü Katsumi Sawai, Honda Macaristan Genel Müdürü Masayuki Nozawa, Honda Türkiye Genel Müdür Yardımcısı Ümit Karaarslan, yeni Honda City'i yaratan teknik elemanlar ile Türk ve Macar basınından gazeteciler katıldı. 
     Toplantıda konuşan Honda Türkiye Genel Müdürü Katsumi Sawai, Honda'nın yeni modeli olan Honda City'nin Türkiye'deki Gebze tesislerinde üretileceğini ve 2006 yılından itibaren satışa sunulacağını bildirdi. Sawai, Honda City'lerin yüzde 40'ının Polonya, Çek Cumhuriyeti, Macaristan ve Slovakya'ya ihraç edileceğini vurguladı. 
     Honda Türkiye Genel Müdür Yardımcısı Ümit Karaarslan da, yeni Honda City'nin beş ileri manuel şanzıman ya da yarı otomatik 7 ileri CVT Devamlı Değişken Şanzıman -Continuously Variable Transmission mod seçenekleriyle sürüş kontrolü sağladığını belirtti. Araçta, 1.4 benzinli motor teknolojisi kullanıldığına işaret eden Karaarslan, aracın bagajının 500 litre kapasiteli olduğunu belirtti. 
     City'nin aska koltuklarının kolay kullanıma ve esnekliğe sahip olduğunu kaydeden Karaaslan, S, LS ve ES olarak üç farklı modeli bulunduğunu söyledi. Karaaslan, aracın, Türkiye, Macaristan, Çek Cumhuriyeti, Slovakya ve Polonya'da satılmak üzere Honda'nın Türkiye'deki üretim tesisinde üretileceğini kaydetti. Ümit Karaaslan, ''Benzersiz özellikleri bulunan City, en verimli yakıt tüketen benzinli araçlardan biridir'' dedi. 
     
     GELECEK YIL SATIŞA SUNULACAK 
     Karaarslan, Honda'nın, Avrupa'daki iki üretim merkezinden biri olan Türkiye'nin Gebze'deki tesislerinin kapasitesini, 20 milyon dolarlık yatırımla artırdığına değinerek, şunları söyledi 
     ''Yeni Honda City, 2006 yılının başında pazara sunulacak. Yeni bir pazar yaratacak. Dizele alternatif City, sınıfının en düşük yakıt tüketimini sağlayan araç. Çevreye duyarlı ve sessiz. Uygun fiyatları ve optimal güvenliği ile tercih edilecek. 2006 yılında 14 bin City ve 6 bin Civic üretilecek. Üretilenlerin yüzde 40'ı Macaristan, Polonya, Çek Cumhuriyeti ve Slovakya'ya ihraç edilirken, yüzde 60'ı iç pazarda tüketilecek. 1.4 motora sahip City'de, sürüş anında ne kadar yakıt tükettiğini görebilirsiniz. Otomatik vitesli City'de 100 km'de 5.6 litre yakıt tüketmektedir.'' Karaarslan, City sport S 1.4 düz vites modelinin 23 bin 500, 1.4 Confort LS düz vitesinin 25 bin, otomatik vitesinin 26 bin 500, lüks modeli olan Elite ES 1.4 düz vitesinin 26 bin 950, otomatik vitesinin ise 28 bin 450 YTL'den satışa sunulacağını bildirdi. 
     
</TEXT>
</DOC>
