<DOC>
<DOCNO> 405798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sontur35.html </URL>
<DATE> 2005/12/22/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
İsviçre'de ölen Türk gencin babası Keşke o maç oynanmasaydı 
</HEADLINE>
<TEXT>

     İsviçre’de gözaltında tutulduğu nezarethanede intihar ettiği iddia edilen Ayhan Yöyen’in 23 cenazesi İzmir’de toprağa verildi. 
     İsviçre’den dün İzmir’e getirilen Ayhan Yöyen’in cesedine Adli Tıp Kurumu’nda otopsi yapıldı. Yapılan otopside, Yöyen’in boğazında asılma neticesi oluşan izler bulunduğu görüldü. Yöyen’in vücudundan parça alındığı ve yapılacak incelemenin ardından kesin ölüm nedeninin belirleneceği bildirildi. 
     Otopsinin ardından Yöyen’in cenazesi Gürçeşme Yeni Camii’ne getirildi. Cenaze törenine Yöyen’in ailesi ve yakınları katıldı. 
     Baba Yaşar Yöyen gazetecilere yaptığı açıklamada, oğlunun hayat dolu, yardımsever ve sporcu bir genç olduğunu, intihar ettiğine inanmadığını söyledi. 
     İsviçre ile oynanan olaylı milli maçtan önce iki ülke insanlarının kardeş gibi olduğunu belirten Yöyen, "Maçtan sonra düşman gibi olduk. 
     Keşke bu maç oynanmasaydı" dedi. 
     Yöyen, şöyle konuştu 
     "10 gün önce yaklaşık 15 kişilik İsviçreli grup ile oğlumun da arasında bulunduğu 3 Türk genci kavga etmiş. Olaydan 2 gün sonra oğlumu karakola çağırdılar. Daha sonra polis gelip intihar ettiğini söyledi. Ben, oğlumun intihar ettiğine inanmıyorum. Amatör olarak boks sporu yapıyordu. Çevresindekilere her zaman yardım eden, hayat dolu bir gençti. Olayı avukatlarımız ve İsviçre Başkonsolosluğumuz takip ediyor." Cenaze töreni sırasında Ayhan Yöyen’in amcası Nihat Yöyen, yeğeninin tabutunun üzerine küçük bir Türk Bayrağı örttü. 
     Yöyen’in cenazesi, kılınan cenaze namazının ardından Buca Kaynaklar Mezarlığı’nda toprağa verildi. 
     İsviçre’nin Kreuzlingen kentinde yaşayan Yaşar Yöyen, oğlu Ayhan Yöyen’in 23 "gözaltında tutulduğu sırada öldüğünü" iddia etmişti. 
     
</TEXT>
</DOC>
