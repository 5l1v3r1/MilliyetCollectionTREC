<DOC>
<DOCNO> 400137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/guncel/axgun01.html </URL>
<DATE> 2005/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazi Davası'nda Şemdinli iması 
</HEADLINE>
<TEXT>


Gazi Mahallesi'nde ölenlerden 7 kişinin ailesi, yeni dava açılmasını istedi ve 'Karanlık güçler ortaya çıkarılmadığı için Şemdinli olayları oldu' dedi 

Lube Ayar - İstanbul 

İstanbul Gazi Mahallesi'nde 12 Mart 1995'te 13 kişinin ölümüyle sonuçlanan olaylar, yeniden mahkeme koridorlarına taşınıyor. Olaylarda yaşamını yitiren yedi kişinin ailesi, "adam öldürmek" suçundan dava açılması talebiyle savcılığa başvurdu. 
Aileler, avukatları aracılığıyla Gaziosmanpaşa Cumhuriyet Başsavcılığı'na yaptıkları suç duyurusunda, Avrupa İnsan Hakları Mahkemesi'nin AİHM olaylara ilişkin dava hakkındaki kararına da atıfta bulundu. AİHM'ye yapılan başvurunun sonucu dilekçede şöyle anlatıldı 

Aynı provokasyon 
"AİHM, 26 Temmuz'da verdiği kararda, sorumluların uygun ve yeterli soruşturma yapmadıkları, öldürme koşullarının uygun ve yeterli bir incelemesinin yapılmadığı, yargılamanın ağır adımlarla ilerlediği, cezaların görece hafif olduğu ve dolayısıyla Avrupa İnsan Hakları Sözleşmesi'nin AİHS 2'nci, etkin bir soruşturma ve adli süreç yürütülmediği için de 13'üncü maddenin ihlal edildiği sonucuna varmıştır. İhlallerin nelere meydan verebileceğini tüm yargısal aşamalarda dile getirdik. Sorumluların ve karanlık güçlerin ortaya çıkarılamaması halinde, yeni provokasyonlar için faillerin güç alacağını defalarca söyledik. Nitekim aynı provakasyon Şemdinli'de sahnelenmek istenmiştir." 
Bu olaylar nedeniyle yargının sorumluluk altında olduğu belirtilen dilekçede, "Haklarında kamu davası bile açılmayan maktuller Ali Yıldırım, Hasan Gürgen, Hasan Sel, Mehmet Gündüz, Dinçer Yılmaz ve Fadime Bingöl ve kamu davası açılmakla birlikte sanıklarının beraat ettiği Zeynep Poyraz ve Sezgin Engin ile ilgili yargısal sürecin olaya uygun ağırlık ve ciddiyetle yerine getirilmesi ve kamu davası açılması için başvuruda bulunuyoruz" denildi. 



</TEXT>
</DOC>
