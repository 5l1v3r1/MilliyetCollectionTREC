<DOC>
<DOCNO> 405452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sontur08.html </URL>
<DATE> 2005/12/21/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
İzmir'de iki ceset bulundu 
</HEADLINE>
<TEXT>

     İzmir'in, Buca ve Bornova ilçelerinde 2 ceset bulundu. 
     AA muhabirinin aldığı bilgiye göre, ihbar üzerine, Buca İlçesi Şirinyer semti Akdoğan Caddesi Hipodrom karşısındaki otobüs durağına gelen güvenlik güçleri, bir erkek cesedi buldular. Ceset üzerinde yapılan aramada, Mehmet Oktay Gülmeriçliler adına düzenlenmiş kimlik çıktı. 
     Gülmeriçliler'in TEKEL'den emekli olduğu, eşinden ayrı yaşadığı belirlendi. Cesette herhangi bir darp ya da yara izi bulunmadı. Gülmeriçliler'in işsiz olduğu, duraklarda yatıp kalktığı öğrenildi. 
     Bornova İlçesi Pınarbaşı Doğanlar Mahallesi 1401 1. Sokak'taki döküm fabrikası karşısında bir kişinin yattığını gören vatandaşlar, güvenlik güçlerine ihbarda bulundu. Olay yerine gelen ekipler, baraka önünde cesetle karşılaştı. Cesedin üzerinden Ramazan Eraşık 50 adına düzenlenmiş kimlik çıktı. Eraşık'ın cesedinde de herhangi bir darp ve yara izine rastlanmadı. 
     Mehmet Oktay Gülmeriçliler ile Ramazan Eraşık'ın ölüm nedenlerinin otopsi sonucu kesinlik kazanacağı öğrenildi. 
     
     YARALAYARAK ÇANTASINI GASP ETTİLER 
     Bu arada, Karşıyaka İlçesi'nde 2 kişi, Örnekköy semti 7448 8. sokakta, Nezihe Korkankorkmaz 38 adındaki kadını karnından bıçaklayarak çantasını gasp etti. 
     İhbar üzerine olay yerine gelen güvenlik güçleri, kadını evinin önünde yaralı olarak buldu. Ambulansla Karşıyaka Devlet Hastanesi'ne götürülen Nezihe Korkankorkmaz tedavi altına alındı. 
     Yapılan soruşturmada, İZELMAN Karşıyaka bilet gişelerinde görevli olan Nezihe Korkankormaz'ın çantasında cep telefonu, kimliği, 50 Avro ile 40 YTL parası olduğu belirlendi. 
     Kaçan zanlıların yakalanmasına çalışıldığı öğrenildi. 
     
</TEXT>
</DOC>
