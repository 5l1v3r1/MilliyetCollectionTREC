<DOC>
<DOCNO> 408046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sontur16.html </URL>
<DATE> 2005/12/30/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Aç kurtlar Tatvan'a indi 
</HEADLINE>
<TEXT>

     Dağlarda yiyecek bulamayan kurtlar, geçtiğimiz yıllarda olduğu gibi bu yıl da Bitlis’in Tatvan İlçesi’nin dağlık mahallelerine kadar indi. 
     Tatvan’ın Karataş Mahallesi’nde yaşayan Cebrail Karaman, evinin yakınına kadar gelen kurtlardan birini av tüfeğiyle vurarak öldürdü. 
     Karaman, AA muhabirine yaptığı açıklamada, gördüğü kurtları önce köpek sandığını belirterek şunları söyledi 
     "Dün gece televizyon izlerken, dışardan seslerin geldiğini duydum. Av tüfeğimi yanıma alarak evin çevresini dolaştım. O sırada art arda gelen üç hayvanın karartısını gördüm. Bunların köpek olduğunu düşündüm. Hayvanların kurt olduğunu anlayınca o yöne doğru ateş ettim. 
     Üç kurttan birini vurabildim, diğer ikisi kaçtı." Yaşadıkları mahallenin dağa yakın olduğunu ve geçmiş yıllarda da benzer durumlarla karşılaştıklarını ifade eden Karaman, özellikle yoğun kar yağışından sonra dağda yiyecek bulamayan kurtların şehre inmeye başladığını dile getirdi. 
     
     VATANDAŞLARA DİKKATLİ OLMALARI UYARISI 
     Dağlık alanlarda yiyecek bulamayan yabani hayvanların mahalle aralarına kadar geldiği duyumunu aldıklarını belirten Tatvan Avcılar ve Atıcılar Derneği Başkanı Maşallah Şengül de "Zaman zaman vatandaşların mahalle aralarında, kurt ve tilki gibi yaban hayvanları gördüklerinin duyumunu alıyorduk. Ancak kurtların bu kadar yakına geleceğine ihtimal vermiyorduk. Vatandaşlarımızın gece geç saatlerde evlerine giderken dikkatli olmalarını istiyoruz" diye konuştu. 
     
</TEXT>
</DOC>
