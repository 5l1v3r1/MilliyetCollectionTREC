<DOC>
<DOCNO> 403325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sondun31.html </URL>
<DATE> 2005/12/14/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Avrupa Parlamentosu, 'tele kulak'a onay verdi 
</HEADLINE>
<TEXT>

     Avrupa Parlamentosu, terör ve organize suçla mücadele çerçevesinde telefon, kısa mesaj ve elektronik posta kayıtlarının telekomunikasyon şirketleri tarafından tutulmasına ilişkin yasa tasarısını kabul etti. 
     Avrupa Parlamentosu'nda bugün yapılan oylamada, 378 ''Evet'', 204 ''Hayır'' ve 29 ''Çekimser'' oyu kullanıldı. 
     Gelecek yıl yürürlüğe girecek yasa, AB üyesi ülkelere, şüpheli kayıtların 6 ile 24 ay arasında değişen sürelerde saklanmasına ilişkin karar verme yetkisi tanıyor. 
     AB üyesi ülkeler, gerektiği takdirde bu sürenin uzatılması için AB Komisyonu'na başvurarak izin isteme hakkına sahip olacaklar. 
     Yasa, kayıtların içeriğinin değil, telefon, kısa mesaj ve elektronik posta görüşmelerinin hangi saatlerde, nerede ve kimler arasında yapıldığına ilişkin bilgilerin saklanmasını öngörüyor. 
     AB üyesi ülkelerde kurulacak bağımsız komisyonlar, olası bir usulsüzlüğün önüne geçebilmek için kayıtların kullanılma biçimini denetleme hakkına sahip olacak. 
     Yasa teklifi ilk kez, Londra'daki bombalı saldırılardan sonra AB'nin gündemine getirilmişti. Tasarı ilk hazırlandığında, ''bireylerin özel yaşam ve özgürlüklerine darbe vuracağı'' gerekçesiyle eleştirilmişti. 
     AB ülkelerinin, kayıtların tutulmasıyla ilgili masrafları telekomünikasyon şirketlerine nasıl ödeyeceği konusu, yasayla ilgili diğer bir tartışma konusunu oluşturuyor. 
     
</TEXT>
</DOC>
