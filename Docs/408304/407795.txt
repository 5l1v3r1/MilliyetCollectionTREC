<DOC>
<DOCNO> 407795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/ekonomi/eko04.html </URL>
<DATE> 2005/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Aygaz korsan doluma savaş açtı 
</HEADLINE>
<TEXT>


Aygaz, yanlış kullanım ve korsan dolumla mücadele etmek için tüplerinde hologram teknolojisine sahip kapaklar kullanacak 

EKONOMİ SERVİSİ 

Aygaz, tüplü gazda korsan dolum ve sahte kapağa karşı mücadele başlattı. Şirket bu kapsamda, tüplerinde hologram teknolojisine sahip kapaklar kullanacak. 
Tüpgazın güvenli bir ürün olduğunu ancak meydana gelen kazaların büyük çoğunluğunun yanlış kullanım ve kaçak dolumlardan kaynaklandığını söyleyen Aygaz Genel Müdürü Mehmet Ali Neyzi, başlattıkları hologram kapak uygulamasıyla tüketicilere güvenli ve tam dolum garantisi verdiklerini belirtti. 
Tüketicilere hologram kapağı bulunmayan Aygaz tüpleri almamalarını öneren Neyzi şöyle devam etti "19 Aralık'tan itibaren 12 kiloluk ev tipi tüpgazlarımızın hepsinde hologram uygulamasını başlattık. Para, kitap, su, kredi kartı, CD, ilaç gibi taklit edilmemesi gereken kritik ürünlerde uygulanan hologram, tüketiciye güven sunuyor. Bu hologramlar, tüketicinin ürünü ilk açan kişi olduğunu, tüplerin güvenlik testlerinden geçtiğini gösteriyor." 

Tüketiciyi uyaran kart 
Aygaz'ın 'mavi bilgi kartı' uygulamasına da başladığını ifade eden Neyzi, bu uygulamayla tüketicilere tüplü gaz kullanımında dikkat edilmesi gereken konular hakkında bilgiler verildiğini belirterek, "Kartlarda, uyarıcı notlar yer alacak" dedi. 
Avrupa'da çelik gövdeli dedantörlerin kullanıldığını belirten Neyzi "2004'ten beri Aygaz olarak AB standartlarındaki çelik gövdeli dedantörleri kullanıyoruz" diye konuştu. 

Her gün 200 bin eve giriyor LPG tüketiminin yüzde 42'sinin tüplügaz olarak kullanıldığını belirten Neyzi, Türkiye'de 13.5 milyon hanede, 1.6 milyon ton LPG'li tüplügaz kullanıldığını ifade etti. Evlerdeki tüp trafiğinin yoğunluğuna dikkat çeken Neyzi, "Yıllık 140 milyon adet tüplügaz evlere teslim ediliyor. Türkiye'de 5 milyon hanede Aygaz kullanılıyor. 20 milyon tüketiciye enerjisini veren Aygaz, her gün 200 bin eve giriyor" dedi. 



</TEXT>
</DOC>
