<DOC>
<DOCNO> 407259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sondun01.html </URL>
<DATE> 2005/12/28/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Abbas'ın füze çağrısına İslami Cihad Örgütün'den red 
</HEADLINE>
<TEXT>

     Filistin lideri Mahmud Abbas, silahlı örgütlere, İsrail kentlerine yönelik füze saldırılarını durdurmaları çağrısında bulundu. 
     Abbas'ın söz konusu çağrıyı, İslami Cihad gibi örgütlerin temsilcileri ile yaptığı bir toplantıda gündeme getirdiği kaydedildi. 
     Toplantıya katılan Filistinli müzakereci Saib Erekat, Abbas'ın bütün Filistinli örgütlere, şubat ayında İsrail ile varılan ateşkese uymaları çağrısında bulunduğunu belirtti. 
     Öte yandan, Hizbullah örgütünün, İsrail'in kuzeyindeki bir kente füze saldırısında bulunduğu kaydedildi. 
     İsrail ordusu da saldırının Lübnan sınırındaki Kiryat Şemona kentine yönelik olduğunu bildirdi. 
     
     İSLAMİ CİHAD ÖRGÜTÜ, ÇAĞRIYI REDDETTİ 

     İslami Cihad örgütünün, Filistin Devlet Başkanı Mahmud Abbas tarafından yapılan, İsrail'e yönelik roketatarlı füze saldırılarının durdurulması çağrısını reddettiği bildirildi. 
     Örgüt sözcüsü Halid Baç, İsrail'i ateşkes anlaşmasını ihlal etmekle suçlayarak, füze saldırılarının buna verilecek uygun karşılık olduğunu savundu. Baç, "Anlaşma yerinde duruyor, ama İsrail ihlalleri var. Direnişe devam etmenin, Filistin halkı için daha iyi olacağı kanısındayım" diye konuştu. 
     Abbas, saldırıların durdurulması çağrısını, İsrail'e yönelik eylemler yapan Filistinli örgütlerin temsilcileriyle yaptığı toplantıda dile getirmişti. 
     
</TEXT>
</DOC>
