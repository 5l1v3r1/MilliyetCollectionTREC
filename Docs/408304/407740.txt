<DOC>
<DOCNO> 407740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sontur46.html </URL>
<DATE> 2005/12/29/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Savcı, Kırcı ile Kürşat Yılmaz'ın beraatini istedi 
</HEADLINE>
<TEXT>

     Bir işadamından tehditle 5 milyon dolar istenmesine ilişkin yargılanan Haluk Kırcı ve Kürşat Yılmaz’ın da aralarında bulunduğu 13 sanığın beraati, 10 sanığın çeşitli hapis cezalarına çarptırılması, 1 sanığın dosyasının ayrılması, ölümü nedeniyle 1 sanık hakkındaki davanın ise düşürülmesi istendi. 
     İstanbul 11. Ağır Ceza Mahkemesi’ndeki duruşmaya, başka suçtan tutuklu olan Kürşat Yılmaz ve Haluk Kırcı ile diğer sanıklar katılmadı. 
     Duruşmada esas hakkındaki görüşünü açıklayan Cumhuriyet Savcısı Adnan Babadağ, Egebank’tan usulsüz bir şekilde kredi aldığını öğrendikleri müşteki Cüneyt Yaşar Kılıç’a Muzaffer Dağdeviren’in talimatıyla ulaşan Metin Bodruk’un, Kılıç’tan Eskişehir Cezaevi’nde hükümlü olarak yatan Haluk Kırcı’yı ziyaret etmesini istediğini belirtti. 
     Müştekinin iddiasına göre, 2002 yılı Ağustos ayında yapılan bu ziyaret sırasında Haluk Kırcı ve Kürşat Yılmaz’ın 5 milyon dolar isteyerek gaspa teşebbüs ettiklerini kaydeden Savcı Babadağ, bu ödemeyi yapmayan Kılıç’ın damadının İSTOÇ Sanayi Sitesi’ndeki iş yerinin silahlı kişilerce basıldığını ve eşyaya zarar verildiğini bildirdi. 
     Müştekinin mahkemedeki ifadesinde ise cezaevinde kiminle görüştüğünü bilmediğini söylediğini ifade eden Savcı Babadağ, eyleme katılan sanıkların beyanlarına göre talimatın Muzaffer Dağdeviren tarafından verildiğinin anlaşıldığını, Haluk Kırcı ve Kürşat Yılmaz ile ilgili bir delilin ise elde edilemediğini belirtti. 
     Dağdeviren’in cezaevindeyken bazı sanıklarla telefonla görüşerek çıkar amaçlı suç örgütünü yönettiğini ifade eden Savcı Babadağ, ancak sanık 22 Eylül 2005 tarihinde öldüğü için hakkındaki kamu davasının düşürülmesini istedi. 
     Savcı Babadağ, Kürşat Yılmaz ve Haluk Kırcı’nın da aralarında bulunduğu 13 sanığın "çıkar amaçlı suç örgütü kurmak, yönetmek, üye olmak ve yardım etmek" suçlarından beraatlerini talep etti. 
     Sanıklardan Muhammet Bayramçavuş’un "suç işlemek için kurulan örgüte üye olmak", "tehdit", "mala zarar verme", "nitelikli yağma", "sahte kimlik düzenlemek" ve "6136 sayılı Ateşli Silahlar Kanunu’na muhalefet etmek" suçlarından 15 ile 32.5 yıl arasında hapisle cezalandırılmasını talep eden Savcı Babadağ, 9 sanığın da benzer suçlardan dolayı 6 ay ile 13.5 yıl arasında hapisle cezalandırılmasını istedi. 
     Savcı Babadağ, ifadesi alınamayan Recep Çoban’ın dosyasının ise ayrılmasını talep etti. 
     Mütalaanın ardından söz alan sanık avukatları, savunmalarını hazırlamak için süre istediler. 
     Avukatlara gerekli sürenin verilmesini kararlaştıran mahkeme heyeti, duruşmayı erteledi. 
     
</TEXT>
</DOC>
