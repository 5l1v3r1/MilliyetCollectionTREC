<DOC>
<DOCNO> 401375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/soneko38.html </URL>
<DATE> 2005/12/07/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Arıoğlu Önceliğimiz asgari ücretliye para vermek mi, yatırım mı 
</HEADLINE>
<TEXT>

     Gelir İdaresi Başkan Vekili Osman Arıoğlu, yeni vergi düzenlemesi sırasında ücretlilere yönelik bir iyileştirme yapılmadığı yönündeki eleştirileri değerlendirirken, ''Vergi oranındaki indirimin asgari ücretliye yansıması olmadı. Doğru ama birinci önceliğimiz istihdam ve yatırım mıdır, asgari ücretliye daha fazla para vermek mi'' dedi. 
     Ankara Sanayi Odası'nın ASO yönetim kurulu toplantısına katılarak yeni vergi düzenlemeleri hakkında bilgi veren Arıoğlu, toplantının ardından gazetecilerin sorularını yanıtladı. 
     Arıoğlu, Kurumlar Vergisi'ndeki indirim sonrası mükellef sayısında bir artış olup olmayacağı sorusu üzerine, Kurumlar Vergisi'nde ''psikolojik ortamı kıracak, şok maiyetinde bir indirim'' yapıldığını söyledi. Gelir İdaresi'nin uygulama gücünün de artırıldığını kaydeden Arıoğlu, yeni dönemde mükellef profilinin değişeceğini ve vergi tabanının genişleyeceğini ifade etti. 
     Osman Arıoğlu, yatırım indirimine yönelik bir soruyu yanıtlarken de kazanılmış hakların korunacağını yineledi ve yatırımcılara bir tercih hakkı sunulacağını söyledi. Arıoğlu, ASO Başkanı Zafer Çağlayan'ın büyük yatırımcılara yönelik ek teşvik talebini değerlendirirken de yatırım indirimi ile değil, vergi oranlarını indirerek Türkiye'yi, yabancı yatırımcılar için cazip bir ülke haline getirmeyi amaçladıklarını belirtti. 
     
     ÜCRETLİNİN DURUMU 

     Arıoğlu, Gelir Vergisi tarifeleri yeniden düzenlenirken ücretlilerin vergi yükünün artırıldığı yönündeki eleştirilere ilişkin şunları söyledi 
     ''Vergi indirimlerdeki temel felsefemiz Türkiye'de yatırım, istihdam ortamının iyileştirilmesi. İşsiz sayısının en önemli gündem maddesini oluşturduğu bir ortamda önce işsizliği mi azaltalım, asgari ücretliye daha fazla ücret mi verelim, ona ekstra nasıl avantaj sağlayalım. Onu sağlayacak kaynağı bulduktan sonra onu konuşabilirsiniz. Vergi indirimleri yapılırken yatırım ve istihdam artışından dolayı işsiz sayısında bir azalma sağlanacak. Bu dar gelirli kesime artı bir dönüşüm getirecek. Öncelikleri doğru koymak gerekiyor. 
     Diğer yandan yapılan düzenlemeyle asgari ücretlinin vergi yükünde herhangi bir artış meydana getirilmiyor. Tamam, vergi oranındaki indirimin asgari ücretliye yansıması olmadı, doğru. Ama birinci önceliğimiz istihdam ve yatırım ortamı mıdır, asgari ücretliye daha fazla para vermek mi Bunu tercih ediyorsanız kaynağınız da buna yetmiyorsa o zaman Türkiye bu fotoğrafı çok gördü eski yıllarda. O zaman o tercihle kısa vadeli bir seçim yatırımı yapıyorsunuz demektir. Sorunun siyasi tarafı bu. Teknik olarak bizim beklentimizse önce yatırım ortamının iyileştirilmesi.'' 
     
     ORTA KESİM İÇİN NE YAPILACAK 

     Arıoğlu, yeni düzenlemelerle asgari ücretliler ve diğer düşük ücretli çalışanlara, yüzde 15-20'lik dilimler nedeniyle ek yük gelmediğini kaydederek, Gelir Vergisi düzenlemeleriyle ek bir gelir hedeflenmediğini söyledi. 
     ''Kurumlar Vergisi kayıplarının, gelir vergisinde belli kesime vergi bindirilerek karşılanacağı'' şeklinde bir hesaplarının bulunmadığını ifade eden Arıoğlu, ''Yüzde 25-30'luk dilime giren orta kesimdeki ücretlilere bir artı yük gelmesi söz konusu olabilir. Ama bunun da minimum olması için dilimler üzerinde bir hesaplama içinde olacağız'' dedi. 
     Arıoğlu, Kurumlar Vergisi'ndeki indirimlerin yarattığı kaybın nereden karşılanacağına ilişkin soru üzerine de verginin düşürülmesiyle tabanın genişleyeceğini ve yeni mükelleflerin sisteme gireceğini belirterek, bu şekilde vergi kaybının önüne geçileceğini kaydetti. 
     Gelir İdaresi Başkan Vekili, özel okullar için gelir vergisinde bir indirime gidilip gidilmeyeceğini ilişkin soruyu yanıtlarken de eğitim ve sağlık harcamalarına toplam kazancın yüzde 10'una kadar bir indirim imkanı tanındığını hatırlattı. Arıoğlu, bunun ötesinde bir kolaylığın siyasi iradeye bağlı olduğuna işaret etti. 
     Bu arada ASO Başkanı Çağlayan, büyük mükelleflere yönelik vergi teşvikleri konusundaki talebe ilişkin bir soru üzerine, Bakanlar Kurulu'na sözleşmeli mükellefiyet tesis edilenler için Kurumlar Vergisi'nde ek indirim yetkisi verilebileceğini vurguladı. Çağlayan, bu amaçla Bakanlar Kurulu'na Kurumlar Vergisi'nin, örneğin yüzde 90'ına kadar bir indirim hakkı tanınabileceğini kaydetti. 
     İtalyan işadamlarının geçtiğimiz günlerde Türkiye'ye yaptığı ziyarete dikkati çeken ASO Başkanı, yaptıkları görüşmelerde İtalyan işadamlarının en fazla Türkiye'deki vergilerden yakındığını söyledi. İtalyanların Türkiye'ye yatırm yapmak istediklerini ancak yüksek vergiler nedeniyle Bulgaristan, Slovakya ve Romanya gibi ülkeleri tercih ettiklerini anlatan Çağlayan, Türkiye'nin yatırıma ihtiyacı olduğunu ve buna yönelik tedbirleri uygulamaya koyması gerektiğini belirtti. 

     
</TEXT>
</DOC>
