<DOC>
<DOCNO> 406189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/spor/aspo.html </URL>
<DATE> 2005/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyazıt manevrası 
</HEADLINE>
<TEXT>


Ağır borç yükünden kurtuluş planı olarak görlen Riva Projesi için yapılacak tarihi oylamadan olumsuz karar çıkmasından çekinen Başkan Canaydın, araziyi kulübe kazandıran Selahattin Beyazıt'ı inceleme komisyonuna aldı, önemli bir adım attı 

HALİL ÖZER 


Galatasaray'da tarihi gün geldi, çattı. Sarı - kırmızılı kulübün 150 milyon doları bulan ağır borç yükünden kurtulması için tek yol olarak görülen Riva Projesi bugün genel kurul üyelerinin onayına sunulacak. Galatasaray Lisesi Tevfik Fikret Salonu'nda yapılacak olan tarihi toplantı saat 10.00'da başlayacak. 
Sarı - kırmızılı kulübü düzlüğe çıkarmak için tüm umutlarını bu projeye bağlayan Özhan Canaydın başkanlığındaki yönetim kurulu, Beykoz sınırları içinde bulunan 1080 dönümlük arazinin tümü veya bir bölümü üzerinde her türlü tasarrufta bulunmak için genel kuruldan yetki isteyecek. 

Güçlükle ikna etti 
Önceki gün sarı - kırmızılı camianın önde gelen isimlerinin yer aldığı 9 kişilik Riva İnceleme Komisyonu'nu kuran Başkan Özhan Canaydın dün sürpriz bir manevra yaptı. Genel kurulun Riva Projesi'ni reddetme olasılığının hiç de az olmadığını hesaplayan Canaydın, araziyi kulübe kazandıran eski başkanlardan Selahattin Beyazıt'ı da inceleme komisyonuna aldı. Başkan Canaydın'ın, camianın en çok sevilen ve saygı duyulan isimleri arasında olan Beyazıt'ı güçlükle ikna ettiği vurgulandı. 

Üyeler sıkıntılı 
Bu arada çoğunluk genel kurul üyelerinin, Riva Projesi'nin Mart ayında seçilecek yeni yönetime bırakılmasını istedikleri bildirildi. Üyelerin, Başkan Canaydın tarafından kurulan Riva İnceleme Komisyonu'nun, genel kurula değil, sadece yönetime karşı sorumlu olmasından da büyük rahatsızlık duydukları kaydedildi. Öte yandan projenin reddedilmesi halinde Başkan Canaydın'ın, Mart ayında yapılacak seçimlere girme kararını gözden geçireceği de sızan haberler arasında yer alıyor. 

Komisyonda ağır toplar 

Başkan Özhan Canaydın tarafından oluşturulan, Riva Projesi için gelecek teklifleri değerlendirip, yönetim kuruluna rapor hazırlayacak komisyonda camianın önde gelen isimleri yer alıyor. Riva Projesi İnceleme Komisyonu şu üyelerden oluşuyor Selahattin Beyazıt, Özkan Olcay, Doğan Hasol, Yavuz Zeytinoğlu, İrfan Aktar, Doğu Özgür, Emre Aykar, Firuz Soyuer, Oğuz İmregün, Engin Akçakoca. 



</TEXT>
</DOC>
