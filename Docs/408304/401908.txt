<DOC>
<DOCNO> 401908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/siyaset/siy01.html </URL>
<DATE> 2005/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Elkatmış'tan CIA tepkisi 
</HEADLINE>
<TEXT>


İnsan Hakları Komisyonu Başkanı, CIA'nın 'işkence uçakları' Avrupa havaalanlarına inip kalkıyor iddiasıyla ilgili olarak, "Bu kabul edilemez. İnsan haklarında geriye gidiştir" dedi 

ANKARA Milliyet 


TBMM İnsan Hakları Komisyonu Başkanı Mehmet Elkatmış, CIA'nın sorgu ve işkence amacıyla bazı uçakları kullandığı ve bu uçakların Türkiye'nin de aralarında bulunduğu Avrupa ülkeleri havaalanlarına inip kalktığı yolundaki iddiaları, "Bunu kabul etmek mümkün değil" sözleriyle değerlendirdi. 
"İnsan Hakları Haftası" nedeniyle yaptığı açıklamada söz konusu iddiaları değerlendiren Elkatmış, ABD'yi eleştirerek, "Dünyadaki ana aktörler, insan hakları konusunda samimi olmayıp insan hakları adına dünyayı kan gölüne çevirmektedir" dedi. Elkatmış, şöyle devam etti 

'İhlalleri görmüyorlar' 
"Dış müdahaleler için insan hakları meşruiyet kaynağı olarak kullanılırken, kendi ülkelerinde veya kendilerinin diğer ülkelerde işlediği insan hakları ihlallerini görmezden gelip fütursuzca savunmaktadırlar. İstihbarat uçakları, son günlerde dünya semalarında dolaşmakta, bu arada ülkemizde de dolaştığı söylenmektedir. İnsanlar gizli cezaevlerinde sorgulanmakta ve işkenceye maruz kalmaktadır. BM de işlevsiz hale gelmiştir güçlü devletlerin aracı olduğunu da hepimiz ibretle seyrediyoruz. İşte dünya üzerinde gizli uçaklar dolaşıyor, gizli cezaevleri var, gemilerde gizli cezaevleri var, sorgulamalar yapılıyor. Ama bunlardan hiçbirimizin de bilgisi, haberi yok. Dünyayı belli güçler, istediği gibi idare etmeye çalışıyorlar. Bu, insan haklarından geriye gidiştir." 


</TEXT>
</DOC>
