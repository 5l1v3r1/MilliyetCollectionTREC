<DOC>
<DOCNO> 404757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sonspo13.html </URL>
<DATE> 2005/12/19/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Halilhodziç'in derbi sınavları 
</HEADLINE>
<TEXT>

     Trabzonspor, teknik direktör Halilhodziç döneminde, Fenerbahçe ve Beşiktaş karşısında rakiplerine 3 puan şansı vermedi. 
     Bordo-mavililer, Halilhodziç görevde bulunduğu süre içinde İstanbul'da Fenerbahçe ile 2-2 berabere kalırken, Beşiktaş'ı da 1-0 yenerek zorlu karşılaşmalardan 4 puanla ayrılmayı başardı. 
     Karadeniz ekibi, deplasmanda sarı-lacivertli takım karşısında 7 sezonluk bir aradan sonra sahadan puanla ayrılırken Beşiktaş'ı 2 sezon sonra mağlup etmeyi başardı. 
     Ligin 15. haftasında Fenerbahçe Şükrü Saraçoğlu Stadı'nda rakip filelere 2 gol gönderen karadeniz ekibi, sarı-lacivertli takımın 12 haftalık galibiyet serisine son verdi. Böylece Fenerbahçe, Beşiktaş'ın 13 maçlık rekorunu geliştiremedi. 
     Geçen sezon BJK İnönü Stadı'nda sahadan 5-0'lık mağlubiyetle, 2002-2003 sezonunda ise golsüz beraberlikle ayrılan bordo-mavililer, 2 sezon aradan sonra Beşiktaş deplasmanda 3 puan çıkarmayı başardı. 
     Bordo-mavililer, bu sezon İstanbul'un şampiyonluğa oynayan takımları arasında tek yenilgisini ise antrenör Orhan Çıkrıkçı'nın döneminde 4-1'lik sonuç ile aldı. 
     
</TEXT>
</DOC>
