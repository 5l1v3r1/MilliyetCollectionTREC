<DOC>
<DOCNO> 400316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/son/sontur24.html </URL>
<DATE> 2005/12/03/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Trenin çarptığı çocuk ağır yaralandı... 
</HEADLINE>
<TEXT>

     Manisa'da demiryolunda arkadaşlarıyla oynarken trenin çarptığı 6 yaşındaki çocuk, ağır yaralandı. 
     AA muhabirinin aldığı bilgiye göre, Manisa'da kömür boşalttıktan sonra Soma İlçesi'ne hareket eden makinistler Mustafa G. ve Doğan U. idaresindeki 34801 sefer sayılı tren, Kazım Karabekir Mahallesi'nde arkadaşlarıyla demiryolunda oynayan 6 yaşındaki Arif Durmuş'a çarptı. 
     Başından ağır yaralanan çocuk, Manisa Devlet Hastanesi'nde yapılan ilk müdahalenin ardından Ege Üniversitesi Tıp Fakültesi Hastanesi'ne sevk edildi. 
     Sinir krizi geçiren anne Hülya Durmuş, ''Arkadaşlarıyla dışarıda oynuyordu. Onun yaşaması için dua etmekten başka çarem yok'' dedi. 
     Çevre sakinleri de aynı yerde, geçen yaz 8 yaşındaki Kader Aydın'ın da trenin çarpması sonucu hayatını kaybettiğini, olay yerine gelen TCDD yetkililerinin demiryolu çevresinin duvarla çevrilmesi için söz verdiğini, ancak aradan uzun süre geçmesine rağmen sadece bir bariyer konulduğunu söylediler. 
     Bu arada Durmuş'a çarptıktan sonra yoluna devam eden tren, Akhisar İlçesi'nde durdurularak, makinistlerin ifadeleri alındı. Tren, daha sonra yeniden Soma'ya hareket etti. 
     
</TEXT>
</DOC>
