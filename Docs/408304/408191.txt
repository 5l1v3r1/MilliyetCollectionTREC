<DOC>
<DOCNO> 408191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/yazar/uras.html </URL>
<DATE> 2005/12/31/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Woody İstanbul'a geldi 
</HEADLINE>
<TEXT>


Woody, perşembe akşamı İstanbul'da. Lütfi Kırdar Salonu'nda konser verdi. Woody Allen, Amerikalı bir sanatçı. Senaryo yazıyor, film çeviriyor. Çevirdiği filmlerde başrolü oynuyor. Filmleri daha çok okumuş yazmış çevreleri hedef alan filmler. Bu sanatçının bir de merakı var. Klarnet çalıyor. Klarneti zevk için çalıyor ama, bir sanatçı grubu ile devamlı sahneye çıkıyor. 
1970 yılından bu yana yılın belli dönemlerinde, haftanın bir gecesi New York'ta konser veriyor. Caz müziği yapıyor. 
Amerika'nın New Orleans bölgesinin eski siyah nüfusunun yerel müziğini seslendiriyor. Grubunun adı "Woody Allen ve New Orleans Jazz Orkestrası". 
Şakir Eczacıbaşı'nın başkanlığını, Görgün Taner'in yöneticiliğini yaptığı İstanbul Kültür ve Sanat Vakfı, yılın belli dönemlerinde caz festivalleri düzenliyor. Vakfın, Pelin Opçin başkanlığındaki caz festivali ekibi, iki yıl önce Avrupa turnesine çıkan Woody'yi İstanbul'da konser vermeye davet etmiş. O günlerde İstanbul'a gelemeyen Woody, bu yıl haber göndermiş. "Yeni filmimin Avrupa şehirlerindeki ilk gösterimi öncesi bir turneye çıkıyorum. İstanbul'da da çalmak isterim..." demiş. 

Sanat merkezlerinden biri 
Caz Festivali ekibi, Woody'ye davetiye çıkarmış. Vakfın, Ömür Bozkurt başkanlığındaki sponsor destekçi kuruluş bulma ekibi, Ak Emeklilik Genel Müdürü Meral Ek Egemen'in desteğini sağlamış. 
Böylece İstanbul Kültür ve Sanat Vakfı, sanatseverlere "yeni yıl konseri" dinleme imk nını yaratmış. Woody Allen konserine bilet satın alanların genel bekleyişi, ünlü, şımarık, amatör bir sanatçıyı sahnede izlemekti. Genel bekleyiş, orkestra müzik yaparken, Woody'nin arada sırada sahneye çıkarak klarnet ile çalanlara refakat etmesi idi. 
Ama konseri izleme şansı elde edenler sahnede "gerek bir profesyoneli, profesyonel sahne disiplinini, ünlü olmanın alçakgönüllü olmaya engel teşkil etmediğini" gördü. 
Bizim "saate dikkat etme alışkanlığı" olmayan izleyicilerimiz, konserin başlama saatinde sallana sallana koltuklarını ararken, saat tam 21.00'de Woody arkadaşları ile sahneye çıktı. Saat tam 21.00'de klarnetini üflemeye başladı. Ve de tam bir saat 40 dakika, sahnede klarnet üfledi. 
70 yaşındaki sanatçının ne nefesi tükendi, ne bıkkınlık gösterdi. Ne de "ihtiyaç molası" için sahneyi terk etti. Woody ve ekibi Banjo'da Eddy Davis, kontrbasta Conal Fowkes, davulda Robert Garcia, piyanoda Cynthia Sayer, kornoda Simon Wettenhall ve trombonda Jerr Zigmont sahne disiplinleri ve de izleyenlere gösterdikleri saygı ile "bu işin nasıl yapılması gerektiğini" sergiledi. 

"Sponsor"luk önemli 
Sayın okuyucularımdan konseri izleyemeyenlere "Woody Allen and His New Orleans Jazz Band"ın plakçılarda satılan kasetlerini, CD'leri almalarını, dinlemelerini tavsiye ederim. Ekonomi sayfasında bu konserden söz etmemin nedeni var. 
1 Hayat sadece para-borsa-döviz-bonodan ibaret değil. 
2 İstanbul Kültür ve Sanat Vakfı dünyanın en önemli sanatçılarını İstanbul'a getiriyor. 
3 Vakfın saygınlığı ve başarısı yanında, bunda İstanbul'un dünyanın sayılı sanat merkezlerinden biri olma yoluna girmesinin büyük etkisi var. 
4 Bu tür etkinlikler parasız olmuyor. Şirketlerimizin, kuruluşlarımızın sanata parasal destek vermeleri sponsor olmaları çok önemli. Ak Emeklilik bu konserden önce 4 operanın sahnelenmesine destek verdi. 
Sayın okuyucularıma yeni yıl için mutluluk dileklerimi sunarım. 



</TEXT>
</DOC>
