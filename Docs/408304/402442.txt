<DOC>
<DOCNO> 402442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/spor/spo05.html </URL>
<DATE> 2005/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Levent Bıçakcı'ya karşı cephe 
</HEADLINE>
<TEXT>


Güven tazelemek için alınan genel kurul kararının, federasyon başkanını devre dışı bırakma operasyonunun ilk etabı olduğu ileri sürüldü 

CEMAL ERSEN 


Futbolda olağanüstü genel kurul sürecinin başlamasıyla birlikte başkan adaylarının isimleri de bir bir gündeme gelirken, Şenes Erzik, Hasan Doğan ve Haluk Ulusoy'un gölge başkanlık yapacağı ekip ön plana çıktı. 
Levent Bıçakcı'nın başkan adaylığının bir daha gündeme gelmeyeceği ve kendisine teşekkür edilerek yolların ayrılacağı bildirilirken, "güven tazeleme" gerekçesiyle alınan genel kurul kararının Bıçakcı'yı devre dışı bırakma operasyonunun ilk etabı olduğu ileri sürüldü. 
Siyasi iktidarın öncelikle Hasan Doğan'ın içinde yer almayacağı bir oluşuma destek verme ihtimalinin bulunmadığı öne sürülürken, ilk etapta Şenes Erzik adının değerlendirileceği öğrenildi. 
Bir süredir Erzik ile temaslarını sürdüren Doğan'ın "seçilme garantisi" verdiği takdirde UEFA Asbaşkanı'nın adaylığını açıklayabileceği kaydedildi. Bu arada bazı yöneticilerin Hasan Doğan'ın başkan adayı olması yolunda baskı yaptığı, Erzik'in görev kabul etmemesi durumunda bu seçeneğin ağırlık kazanacağı bildirildi. 

İçeriden biri olsun 
Başbakan Recep Tayyip Erdoğan'a yakınlığı ile Türk futbolunun son 1.5 yıllık döneminde ağırlığını hissettiren Doğan'ın, "Bu ekibin dışında bir aday yerine sen başkan ol. Erzik'in haricindeki herhangi bir ismin senin başkanvekilliğinin altında ezilmesi ikinci bir maceraya yol açar. İktidar olmanın avantajını kullanıp sağlam bir yapıyla yola devam edelim" şeklindeki öneriye sıcak baktığı iddia edildi. 
Kulüpler Birliği Vakfı seçimlerinde 16 kulübün birlikte hareket etmesi, Fenerbahçe'nin ise oy kullanmaması federasyon ile sarı-lacivertli kulüp arasında soğukluk yaşandığı şeklinde algılanırken, Hasan Doğan'ın aday olmadan önce Aziz Yıldırım ile de bir araya gelmeyi düşündüğü kaydedildi. Yıldırım'ın son gelişmeleri dikkatle izlediği ve adayların kesinleşmesinden sonra kulüp olarak tavrını açıklayacağı bildirildi. 

Ulusoy beklemede 
3813 sayılı yasada son yapılan değişiklikle yüksekokul mezunu olmadığı için başkanlık şansını kaybeden Haluk Ulusoy'un CHP tarafından Anayasa Mahkemesi'ne ilgili hükmün iptali yolunda yaptığı itirazı beklediği bildirildi. 19 Ocak tarihine kadar bu konuda bir gelişme olması durumunda adaylığını resmen açıklaması beklenen Ulusoy'un aksi durumda öne çıkaracağı bir adayı destekleyi planladığı kaydedildi. 

Dört aday sırada 
Eski bakanlardan Mehmet Ali Yılmaz, Ulusoy federasyonunun başkanvekili Ata Aksu, Ankaragücü Başkanı Cemal Aydın ve Gaziantepspor başkanlığından ayrılacağını açıklayan Celal Doğan'ın da adaylar arasında yer alacağı öğrenildi. Geçen seçimde bir gecede yaptığı kulis faaliyetleri sonrası az farkla seçimi kaybeden Mehmet Ali Yılmaz diğer adaylara oranla daha ağır basıyor. 


</TEXT>
</DOC>
