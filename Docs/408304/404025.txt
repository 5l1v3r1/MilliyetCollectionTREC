<DOC>
<DOCNO> 404025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sonsiy01.html </URL>
<DATE> 2005/12/16/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Başbakan'ın mahallesinde silah sesleri 
</HEADLINE>
<TEXT>

     İSTANBUL Milliyet 

Başbakan Recep Tayyip Erdoğan'ın Üsküdar'daki Emniyet Mahallesi'nde önceki gün silah sesleri duyuldu. Polis sokakları didik didik ararken, koruma polislerine ait bir kulübenin yakınında mermi çekirdeği bulunduğu öne sürüldü. 
     İddiaya göre, Başbakan Erdoğan'ın havalimanından evine doğru hareket ettiği akşam saatlerinde 4 el silah sesi duyuldu. Üsküdar Emniyet Müdürlüğü ekipleri silah sesleri üzerine, mahalleyi çevirerek yoldan geçen otomobil ve yayaları aradı. Özel Tim'e bağlı otomatik silahlı polisler ve olay yeri inceleme ekiplerinin yaptığı araştırmalar sonucu, Başbakan Erdoğan'ın evinin arka tarafındaki Gürgen Sokak'ta bir polis kulübesi yakınında 9 milimetre çapında mermi çekirdeği bulundu. Polis 3 kişiyi gözaltına alırken, bir kişinin üzerinde ruhsatsız silah bulundu. Balistik inceleme sonucu bulunan mermi çekirdeğinin bu silahtan çıkmadığı belirlendi. Gözaltına alınan kişiler daha sonra serbest bırakıldı. 
     
</TEXT>
</DOC>
