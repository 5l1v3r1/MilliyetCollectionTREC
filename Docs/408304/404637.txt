<DOC>
<DOCNO> 404637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sondun03.html </URL>
<DATE> 2005/12/19/ </DATE>
<TIME> 07.50 </TIME>
<AUTHOR>  </AUTHOR>
<HEADLINE>
İsrail Başbakanı Şaron inme geçirdi 
</HEADLINE>
<TEXT>

     İsrail Başbakanı Ariel Şaron, inme geçirdi ve hastaneye kaldırıldı. Şaron'un Pazar günü konutuna dönerken makam otomobilinde rahatsızlandığı ve Kudüs'teki Hadassa Hastanesi'ne götürüldüğü bildirildi. 
     Hastane yetkilileri, 77 yaşında olan ve kilo fazlası bulunan Şaron'un "hafif bir inme" geçirdiğini, hayati tehlikesinin söz konusu olmadığını söylediler. 
     Şaron'un özel doktoru Boleslav Goldman, Başbakan'ın üç-dört gün hastanede kalacağını açıkladı. 
     Şaron'un tedavisiyle ilgilenen ekipte yer alamayan Goldman, İsrail Başbakan'ın geçici olarak şuurunu yitirdiği yolundaki haberleri yalanladı. 
     Goldman "Bildiğim kadarıyla şuuruyla ilgili bir sorun yok. Başlangıçta bir ara konuşma zorluğu çekti ama daha sonra düzeldi" dedi. 
     2001 yılından beri Başbakan olan Şaron, geçtiğimiz haftalarda, kuruluşuna yardımcı olduğu sağ çizgideki Likud partisinden ayrılma kararı almıştı. 
     Şaron tarafından yeni kurulan Kadima adlı partinin hem sağ hem sol kesimdeki birçok İsraillinin desteğine sahip olduğu belirtiliyor. 
     Kamuoyu yoklamaları Mart ayında yapılacak genel seçimlerde Kadima'nın birinci parti olacağını gösteriyor. 
     Fakat gözlemciler, İsrail'de nadir olarak bir liderin etrafında bu kadar hızlı bir parti örgütlenmesinin görüldüğünü, Şaron'un sağlığıyla ilgili şüphelerin belirmesi halinde siyasi tablonun tamamen değişebileceğini belirtiyorlar. 
     Sağlık durumu görevini yerine getirmesine engel olursa, Şaron'a yardımcısı ve siyasi müttefiki Ehud Olmert vekalet edecek. 
     Ancak Şaron'un danışmanları, buna gerek kalmayacağını belirttiler. 
     Aralarında Recep Tayyip Erdoğan'ın da bulunduğu birçok liderin, İsrail Başbakanlığı'nı arayarak Şaron'un sağlık durumu hakkında bilgi aldıkları söyleniyor. 
     Filistin Yönetimi Başkanı Mahmud Abbas'ın da Şaron'a geçmiş olsun dileklerini ilettiği bildirildi. 
     
</TEXT>
</DOC>
