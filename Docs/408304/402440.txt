<DOC>
<DOCNO> 402440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/spor/spo03.html </URL>
<DATE> 2005/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Çifte kazanç 
</HEADLINE>
<TEXT>


Galatasaray'ın hocası Eric Gerets, ikinci derbisinde galibiyetle tanışırken, maçın yıldızı Iliç'i de övgü yağdırdı. Belçikalı teknik adam, "O bizim rejisörümüz" diye konuştu 


Sarı - kırmızılılar'ın teknik patronu Gerets, derbide özellikle ikinci yarıdaki futboldan çok memnun olduğunu belirtip, oyuncularını tebrik etti. 
Belçikalı çalıştırıcı, daha önce yoğun eleştiriler alan Iliç'e tam not verip, "Artık Türkiye'ye alıştı. İdmanlarda gülmeye ve zevk almaya başladığını bize gösterdi. Sahanın en iyisiydi. Frikik atışlarını yapması, kendisine güvenden kaynaklanıyor. O bizim oyun kurucumuz, rejisörümüz" dedi. 
Gerets, ikinci kez forma verdiği Yalçın için ise, "Bugün oynatmasaydık, devre arasında göndermemiz gerekirdi. Çok çalışıp formayı hak etti" ifadelerini kullandı. Şampiyonluğu istediklerinin altını çizen Gerets, şöyle konuştu "Fenerbahçe'nin başka yerlerde puan bırakması lazım. Kovalamaya devam edeceğiz" yorumunu yaptı. 
Tigana'nın aksine iki takımın da hakemden dert yanmaması gerektiğini savunan Gerets, olumlu korner atışlarında geçen sezona oranla kötüye gidiş olduğunu da sözlerine ekledi. 

Çılgın parti 

Galatasaraylı futbolcular, derbi zaferini soyunma odasında şampanya patlatarak kutladı. Teknik Direktör Gerets, Necati'nin elinde şişeyi görünce ıslanmaktan korkarak dışarı kaçtı 


Beşiktaş karşısında elde edilen kritik galibiyet Galatasaraylı futbolcuları adeta havalara uçurdu. Maç sonrası sarı - kırmızılı takımın soyunma odasında büyük bir coşku vardı. Futbolcular odanın kapılarını kapattıktan sonra şampanya patlatarak galibiyet sevincini doyasıya yaşadı. Bu sırada içeride olan Teknik Direktör Eric Gerets, Necati'nin şişeyle birlikte üzerine hamle yapması üzerine ıslanmamak için kendini son anda dışarı attı. 
Derbi zaferi Galatasaraylı yöneticilerin de yüzünü güldürdü. İkinci Başkan Ergun Gürsoy, "Haklı bir galibiyet aldık. İliç'in performansı çok iyiydi" derken yönetici Fatih Gökşen, "İki kez yenik duruma düşmemize rağmen kazanmayı bildik. Bütün oyuncularımızı kutluyorum. Herkes başarılı oynadı ama İliç çok iyiydi. İnşallah daha iyi olacak" dedi. Gökşen, galibiyeti rahatsızlı bulunan Genel Sekreter Yardımcısı Turgay Vardar'a armağan ettiğini sözlerine ekledi. Sportif Direktör Bülent Tulun ise "Sahada hak edilmiş bir galibiyet aldık. Aslan parçası gibi bir takımımız var" ifadesini kullandı. 

Saidou'ya gözaltı 

Fransa 1. Ligi ekiplerinden Nantes'ın İdari Menajeri, sözleşmesi bu sezon sonunda bitecek olan Galatasaraylı futbolcuyu izledi 

AYSUN ÇEKİÇ DHA 

Galatasaray ile sezon sonunda sözleşmesi sona erecek Alioum Saidou için dün görücü geldi. Sarı - kırmızılıların Beşiktaş ile oynadığı mücadelesini izleyen Fransa 1. Ligi takımlarından Nantes İdari Menajeri Jaepet Ndoram, karşılaşmada Kamerunlu futbolcu hakkında kanaat sahibi oldu. 
Ndoram'ı Türkiye'ye davet eden sarı - kırmızılı futbolcunun Menajeri Abdullah Kılınç, Nantes kulübünün Türk futbolu hakkında fazla bilgisi olmadığını belirtti. Kılınç, Saidou ile ilgili olarak şunları söyledi 
Futbolcumuzun Galatasaray ile olan sözleşmesi bu sene sonunda bitiyor. Şu aşamada alternatiflerimiz de var. Ama tabii ki öncelik sarı - kırmızılı kulüpte. Misafirim, hem Saidou'yu hem de Türk futbolunu izleme imkanı aramıştı. Ben de en uygun zamanlama olarak düşündüğüm Galatasaray-Beşiktaş derbisi için kendisini davet ettim." 

Uslanmazlar 

Stat çevresinde çıkan kavgada Beşiktaşlı iki taraftar bıçaklanırken, konuk kafileyi taşıyan otobüs taşlandı 


Emniyet güçlerinin aldığı yoğun güvenlik önlemlerine rağmen derbi maç yine istenmeyen görüntülere sahne oldu. İki takım taraftarları arasında çıkan bıçaklı kavgada, siyah -beyazlı bir futbolsever bacağından yaralandı. 
Galatasaraylı taraftarların toplandığı bölgede gezen ve ellerinde bıçak olduğu iddia edilen Beşiktaşlı iki taraftara, sarı - kırmızılılar toplu halde saldırdı. Sağ baldırına bıçak darbesi alan Hasan Ergil ile Şerafettin İlgin yaralandı. Ergil, yaklaşık 20 dakika yerde bekledikten sonra ambülansla Şişli Etfal Hastanesi'ne kaldırıldı. 
Kavgaya müdahale eden polis, taraftarları sakinleştirmek için havaya bir el ateş ederken, Hasan Ergil'i yaraladığı öne sürülen 15 yaşındaki Galatasaraylı bir taraftar olayda kullandığı bıçakla birlikte yakalandı. Olay sonrası bazı taraftarlar da gözaltına alındı. Beşiktaş kafilesini stada getiren otobüs ise Mecidiyeköy girişinde taşlandı. Otobüsün camlarından biri kırılırken, aracın çift camlı olması nedeniyle herhangi bir yaralanma olmadı. Bu arada Galatasaraylı bir taraftar, taşlanan Beşiktaş otobüsten inen Teknik Direktör Jean Tigana'ya stada girişi sırasında çiçek verdi. 

'Bizden değil' 

Galatasaray İkinci Başkanı Ergun Gürsoy, maç öncesi yaşanan olaylar nedeniyle Beşiktaş Kulübü'nden özür diledi. Gürsoy, " O insanlar bizden değiller. Onları Galatasaray forması giyen yabancılar olarak değerlendiriyorum. Galatasaraylı bir taraftarın stadına misafir gelen bir ekibe saldıracağını düşünemiyorum" dedi. Beşiktaş Asbaşkanı Kıvanç Oktay "Ali Sami Yen Stadı'nda böyle bir olay ilk kez yaşanıyor. Emniyet güçlerini hayretle karşıladım. Hiçbir güvenlik tedbiri almadan otobüsümüzü içeri soktular" dedi. 

NOTLAR 

Ümit-Toraman kapıştı 
MAÇIN 50. dakikasında Ümit Karan ile İbrahim Toraman arasında yaşanan tartışma tansiyonu yükseltti. Ümit, İbrahim'in kendisini faulle durdurmaya çalışması üzerine sinirlenerek, rakibine sert müdahalede bulundu. İkili birbirlerinin üzerine yürürken, araya giren futbolcular kavganın büyümesini önledi. Hakem Cüneyt Çakır, iki futbolcuya da sarı kart çıkardı. 

Talihsiz Yalçın 
GALATASARAY'DA cezalı Tomas'ın yerine ilk 11'de sahaya çıkan Yalçın uzatma dakikalarında sakatlanarak oyun dışı kaldı. Veysel'le girdiği ikili mücadelede ayak bileğine darbe alan genç futbolcunun durumu bugün netlik kazanacak. Bu arada Aslan'da, Hakan Şükür'ün yedek soyunması, Ergün'ün de sakatlığının nüksetmesi yüzünden son dakikada kadroya alınmaması yüzünden Mondragon kaptan olarak sahaya çıktı. 

Tomas'a ret 
TAHKİM Kurulu, haftalık olağan toplantısını Samsun'da yaparken, Galatasaraylı Tomas'a verilen 2 maçlık cezaya yapılan itiraz reddedildi. Başkan Selçuk Öztek, Fenerbahçeli Semih'in 3 maçlık cezasının kaldırılmasını kararını oybirliğiyle aldıklarını, Tomas'ın davranışının da sportmenliğe aykırı bulduklarını söyledi. 

Cordoba'nın öfkesi 
MAÇIN 21. dakikasında top toplayıcının attığı top kafasına gelen kaleci Cordoba bu duruma sert tepki gösterdi. Beşiktaşlı eldiven, bir süre kale arkasındaki görevliye çıkıştı. Cordoba, daha önce 5 maçta sadece 2 gole izin verdiği Galatasaray'dan bu kez 3 gol birden yedi. 75. dakikada skorboard bozuldu, Beşiktaş yazısı silindi. 


</TEXT>
</DOC>
