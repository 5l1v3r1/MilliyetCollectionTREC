<DOC>
<DOCNO> 402327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/son/sonsiy02.html </URL>
<DATE> 2005/12/10/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
DİSK Genel Başkanı AKP oy kaybetmeye başladı 
</HEADLINE>
<TEXT>

     DİSK Genel Başkanı Süleyman Çelebi, AK Parti’nin artık yıpranmaya ve oy kaybetmeye başladığını öne sürerek, "Bu koşullarda muhalefet partilerinin yükselişe geçerek, demokratik bir alternatif yaratması beklenir. Ancak Türkiye siyasetinin sol kanadında ciddi bir tıkanma yaşanıyor" dedi. 
     DİSK’in düzenlediği, akademisyenler, sendika ve sivil toplum kuruluşlarının temsilcileri, yazarlar ve sanatçıları bir araya getiren "Solda Yenilenme" konferansının açılış konuşmasını yapan Çelebi, bu toplantıda ekonomiden sosyal politikaya, siyasal sistem ve demokratikleşmeden kadınların ve gençlerin katılımına, sanat ve kültüre kadar çok ciddi konuları gündeme taşıyacaklarını söyledi. 
     Konferansın Türkiye solunu yaşamakta olduğu tıkanıklıktan çıkaracağı, mücadele tarihine ve çağa yaraşır ideolojik, politik ve kitlesel yenilenmeye imkan verecek bir açılım olacağı umudunu taşıdıklarını vurgulayan Çelebi, Türkiye’de işlerin iyi gitmediğini, halkın yeni bir umut ve çıkış aradığını anlattı. 
     "Bizler, halka umut ve heyecan verecek siyasal iradenin soldan çıkacağına inanıyoruz" diyen Çelebi, burada yeni bir başlangıç yaptıklarını ve bir büyük yürüyüş başlattıklarını söyledi. 
     Çelebi, bu yürüyüşün salonlardan alanlara, büyük kentlerden Anadolu’ya toplumun bütün kesimlerine yayılacağına ve bütün halkı kucaklayacağına inandıklarını ifade etti. 
     Bu konferansın toplumun talepleri doğrultusunda düzenlendiğini belirten DİSK Genel Başkanı Çelebi, sözlerini şöyle sürdürdü 
     "Bu girişim, ne hemen bugün bir parti kurmayı ne de sonu belirsiz bir tartışmayı hedefliyor. Arayışımız ve yapmak istediğimiz, solda sağlıklı, sistematik ve objektif bir tartışma süreci başlatmak, buradan hareketle solda yenilenme, bütünleşme ve kitleselleşme yolunda kolaylaştırıcı bir rol oynamaktır. 
     Bizler bir arada durduğumuzda, ’sol artık solun kurdu olmayacak’ diyebildiğimizde, zırhlarımızdan sıyrıldığımızda, birbirimizi dövmekten vazgeçerek birlikte çalışmaya başladığımızda, hepsinden önemlisi ’bensiz olmaz’ yerine ’sensiz olmaz’ diyerek davrandığımızda, görülecektir ki bu ülkede sol, sosyal demokrasi halkla bütünleşecek, birey ve toplumu dönüştürücü güçlü bir muhalefet yaratacak ve en yakın gelecekte iktidar olacaktır." Süleyman Çelebi, artık geçmişle meşgul olma zamanı olmadığını ifade ederek, "Artık kucaklaşma, yeniden büyük bir heyecanla ve umutla kolları sıvama ve yola koyulma zamanıdır. Buna mecburuz. 
     Kendimize ve halka güvenmeliyiz. ’Ben’ değil ’biz’ olmalıyız. 
     Farklılıklarımızı zenginliğimiz olarak görmeliyiz" dedi. 
     
     "DEMOKRASİ TERAZİSİNİN SOL KEFESİ BOŞ" 
     Yenilenmenin önce davranışta, ilişkilerde ve halka yönelik tutumda ortaya çıkması gerektiğini vurgulayan Çelebi, bu konferansın burada bitmeyeceğini, ardından bölge toplantıları yapılacağını ve tartışmanın Türkiye sathına yayılmasının sağlanacağını söyledi. 
     Yenilenen solun en büyük gücünü toplumun çalışan, üreten, çağdaşlıktan yana olan, eşitlik ve özgürlük isteyen büyük çoğunluğundan alacağını anlatan Çelebi, kadınların ve gençlerin de katılımının esas alınacağını bildirdi. 
     "Farklılıklarımız ayrılık sebebi değil, zenginliğimiz olarak görülmelidir" diyen Çelebi, AK Parti’nin artık yıpranmaya ve oy kaybetmeye başladığını ileri sürdü. Çelebi, şunları kaydetti 
     "Bu koşullarda muhalefet partilerinin yükselişe geçerek demokratik bir alternatif yaratması beklenir. Olması gereken de sağın karşısında sol bir partinin alternatif çıkmasıdır. Ancak Türkiye siyasetinin sol kanadında ciddi bir tıkanma yaşanıyor. Soldaki hiçbir parti, iktidar seçeneği olmadığı gibi güçlü bir siyasal muhalefet de üretemiyor. Demokrasi terazisinin sol kefesi boş. 
     Sağın alternatifinin yeniden sağ olma tehlikesi, Türkiye’nin geleceğini karartıyor. Halk, büyük bir kararsızlık ve karamsarlık içinde çıkış noktası arıyor. Bu nedenle gelecek soldadır, sosyal demokrasidedir. Bunu herkes görüyor ve çoğunluk, gerçek bir sol, sosyal demokrat iktidar istiyor. Yeter ki bu iradeyi hep birlikte yaratabilelim." 
     
     "SOLDA YENİLENME PLATFORMU OLUŞTURULMALI" 
     Bu arayışın sadece bir tartışma olarak kalmaması için "Solda Yenilenme Platformu" oluşturulması gerektiğini belirten Çelebi, "bu platformun, bugün sol ve sosyal demokrasi adına halkın karşısına çıkarılan yanlış fotoğrafın değiştirilmesini hedeflemesi, gerçek bir sol siyasal hareket yaratmanın ve iktidar seçeneği oluşturmanın yol ve yöntemlerini bulmaya çalışması gerektiğini" söyledi. 
     Çelebi, aynı platformun "kurumsal veya kişisel patronluk" olmamasının önemine de işaret etti. 
     Birlikte bir yola çıktıklarını anlatan Çelebi, sözlerini, "Şimdi görev hepimize düşüyor. Geliniz artık geçmişle meşgul olmayalım. Solda yenilenmeyi, bütünleşmeyi ve kitleselleşmeyi sağlayacak bu ortak girişimi genişletelim. Solu, sosyal demokrasiyi halkla bütünleştirip iktidar yapalım" diye tamamladı. 
     
</TEXT>
</DOC>
