<DOC>
<DOCNO> 408141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/siyaset/axsiy02.html </URL>
<DATE> 2005/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan karikatür davasını kaybetti 
</HEADLINE>
<TEXT>


Yargıtay, Zapsu'yu Erdoğan'ın sırtında tasvir eden karikatür nedeniyle mahk m edilen Evrensel gazetesine karşı açılan davayı esastan bozdu 

ANKARA Milliyet 


Yargıtay, "Karikatür, değer yargısını en çarpıcı şekilde, toplumun ilgisini çekerek, güldürü özelliğini de katarak ifade etmektir" diyerek, danışmanı Cüneyd Zapsu'yu Başbakan Recep Tayyip Erdoğan'ın sırtında tasvir eden karikatür nedeniyle, Evrensel gazetesinin 10 milyar lira manevi tazminat ödemeye mahk m edildiği kararı esastan bozdu. 
Ankara 20. Asliye Hukuk Mahkemesi, Evrensel gazetesinde 5 Nisan 2004'te yayımlanan ve Zapsu'nun Erdoğan'ın sırtında gösterildiği karikatürün Erdoğan'ın kişilik haklarına ağır saldırı içerdiği gerekçesiyle, gazete ile sorumlu yazı işleri müdürü İsmail Muzaffer Özkurt'u yasal faiziyle birlikte 10 milyar lira manevi tazminat ödemeye mahk m etmişti. 

Güldürü özelliğinde 
Karar temyiz edilince dosya Yargıtay'a gönderilmişti. Yargıtay 4. Hukuk Dairesi, yerel mahkemenin kararını oybirliğiyle esastan bozdu. Kararda, karikatürün, AKP'nin seçim başarısının gerisindeki kişilerin anlatıldığı "Gölgedekiler" başlığıyla hazırlanan yazı dizisinin, Zapsu'nun anlatıldığı bölümde yer aldığı kaydedildi. Kararda, şöyle denildi 
"Yazı içeriğinde, dava dışı Cüneyd Zapsu'nun, AKP'nin dış ilişkilerinin sağlanmasından sorumlu olduğu, dış politika konusundaki eleştirilerin yer aldığı ve bu içerikteki bir yazıya paralel olarak davacının, dış politika danışmanı ile ilişkisinin karikatür ile ifade edildiği görülmektedir. Davacının, dava dışı Cüneyd Zapsu tarafından yönlendirilmesi karikatür ile ifade edilirken, bu tür durumlarda toplum tarafından kabul edilen özdeyişten yararlanılmıştır. 
Karikatür, değer yargısını en çarpıcı şekilde toplumun ilgisini çekerek, güldürü özelliğini de katarak ifade etmektedir. Böyle bir benzetmede, kişilik haklarına saldırıdan söz edilemez." 
Bozma kararı uyarınca dava yeniden görülecek. Yerel mahkeme, ilk kararında direnirse dosya Yargıtay Hukuk Genel Kurulu'na gelecek. 


</TEXT>
</DOC>
