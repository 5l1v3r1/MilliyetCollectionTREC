<DOC>
<DOCNO> 407001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/soneko30.html </URL>
<DATE> 2005/12/27/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Hyundai'ye bir davet de Kayseri'den... 
</HEADLINE>
<TEXT>

     Kayseri Serbest Bölgesi Kurucu ve İşleticisi A.Ş KAYSER Yönetim Kurulu Başkanı Memduh Büyükkılıç, Hyundai firmasına, yatırım için ihtiyaçları olan arsayı ücretsiz vermeye hazır olduklarını bildirdiklerini söyledi. 
     Büyükkılıç, yaptığı açıklamada, kentin girişindeki 7 milyon metrekarelik düz bir arazi üzerine kurulan Kayseri Serbest Bölgesi'nin, Kayseri-Ankara karayolu üzerinde ve demiryoluna 700 metre uzaklıkta olduğunu kaydetti. 
     Otomotiv endüstrisinin yan sanayi ile ilgili altyapısının Kayseri'de mevcut olduğunu ifade eden Büyükkılıç, 1.2 milyar avro yatırım yapmak için Türkiye'nin çeşitli bölgelerinde incelemelerde bulunan Hyundai firmasını Kayseri'ye resmen davet ettiklerini bildirdi. 
     Büyükkılıç, Hyundai'ye, yatırım için ihtiyacı olan arsayı ücretsiz vermeye hazır olduklarını bildirdiklerini ifade ederek, en büyük arzularının sanayiye ve işsizliğe çok önemli katkılar sağlayacak Hyundai tesislerinin Kayseri'ye kazandırılması olduğunu belirtti. 
     
</TEXT>
</DOC>
