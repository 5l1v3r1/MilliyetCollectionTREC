<DOC>
<DOCNO> 406984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/soneko13.html </URL>
<DATE> 2005/12/27/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
"YTL benimsendi, YKr adeta yok oldu" 
</HEADLINE>
<TEXT>

     Tüketicileri Koruma Derneği TÜKDER Genel Başkan Yardımcısı Sıtkı Yılmaz, YTL'nin, piyasada yüzde 90'ın üzerinde bir oranla benimsendiğini, ancak Yeni Kuruş'un YKr adeta yok olduğunu savunarak, ''2006 yılında tüketicilerimizi, 1 YKr'ye dahi sahip çıkmaya davet ediyoruz'' dedi. 
     Yılmaz, 1 Ocak 2005 tarihinden itibaren tamamen YTL ve YKR'ye geçileceğini hatırlatarak, alışverişlerde YKr kullanımının, YTL kadar başarılı olmadığını, bu durumun tüketicilerin zararına işlediğini söyledi. 
     ''YTL, piyasada yüzde 90'ın üzerinde bir oranla benimsendi. Ancak, YKr adeta yok oldu'' diyen Yılmaz, oysa paradan 6 sıfır atılmasını anlamlı kılanın YKr'nin kullanımı olduğunu vurguladı. 
     Yılmaz, günlük ciroları büyük rakamlara ulaşan marketlerde kalan kuruşların ülke genelindeki toplamının azımsanamayacak bir değere ulaştığına dikkat çekerek, şunları kaydetti 
     ''Her ne kadar marketlerde kuruş yuvarlaması yapılıyorsa da bu bir hakkın teslimi gibi bir sonuç yaratmayacaktır. Bu nedenle 2006 yılında tüketicilerimizi 1 YKr'ye dahi sahip çıkmaya davet ediyoruz. Alışverişlerde kuruşuna kadar hesap yapmak da tüketicilerimizin en doğal hakkıdır. Piyasada YKr'nin dolaşımı, zihnimizde paramızın değerini daha iyi anlamamıza ve kavramamıza yardım etmektedir.'' Yılmaz, TÜKDER olarak 2006 yılını ''1 YKr'ye sahip çıkma yılı'' ilan ettiklerini sözlerine ekledi. 
     
</TEXT>
</DOC>
