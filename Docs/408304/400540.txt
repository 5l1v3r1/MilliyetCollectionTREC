<DOC>
<DOCNO> 400540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/sonyas08.html </URL>
<DATE> 2005/12/04/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Sigara içen şirket çalışanını evinde görüntüleyip işten attılar 
</HEADLINE>
<TEXT>

     DHA 

      ALMANYA’da sıkı şekilde sigara karşıtı politika izleyen bir matbaa şirketi, her ay yenilenen sözleşmelerde sigara içmediğini beyan eden bir çalışanının peşine ajan takıp, evde sigara içerken fotoğrafını çektirdi ve işten attı. 
     Başkent Berlin’deki Laserline firması, sigara içmeyenlere her ay 100 euro ikramiye verdiklerini belirterek, sigara içtiği halde ’içmiyorum’ diyen ve bu yolla kendilerinden yılda bin 200 euro dolandıran Sandro Beier için tek çözümün ’kovulmak’ olduğunu söyledi. 
     Yıllık maaşı 27 bin 500 euroyu bulan ancak evinin arka bahçesinde sigara içerken görüntülenip işinden atılan 42 yaşındaki Beier’in çalıştığı firma, 100 kişilik personelinin 3’te 2’sinin katıldığı sıkı bir sağlık ve spor programı uyguluyor ve her ay sigara içmeyen çalışanlarına, bu alışkanlıklarının olmadığına dair ikramiye sözleşmeleri imzalatıyordu. 
     
     İŞ ARKADAŞLARI ELE VERDİ 
     Ancak iş arkadaşlarının sızdırdığı istihbarat doğrultusunda şirket yöneticileri Beier’in bu kurallara pek de uymadığını fark etti. Bu duyumlar üzerine harekete geçen Laserline yöneticileri, bir dedektif tutarak Sandro Beier’i takibe aldırdı. Ajan en sonunda Beier’i evinin bahçesinde sigara içerken yakaladı ve adamın fotoğrafını çekti. 
     Hafta içinde Berlin’deki bir iş mahkemesinde görülen davada Beier sigara içtiğini kabul etti ancak bunu sadece ’stresliyken yaptığını’ ve içtiği sigaranın yılda 2 ya da 3 adet olduğunu savundu. Beier’in avukatı ise şirketin, Almanya’nın işçi çıkarmayı hayli güçleştiren yasaları karşısında, adam kovmak için böyle bir yola başvurduğunu iddia etti. Buna rağmen Beier kovulmaktan kurtulamadı. 
     
</TEXT>
</DOC>
