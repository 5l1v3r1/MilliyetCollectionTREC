<DOC>
<DOCNO> 402656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/yazar/ulagay.html </URL>
<DATE> 2005/12/12/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
Cumhuriyet olayı ve Hasan Cemal'in özlemi 
</HEADLINE>
<TEXT>


Hasan Cemal'in Cumhuriyet'te geçirdiği yılları anlatan kitabını okurken, geçen yıl Yapı ve Kredi Yayınları tarafından yayımlanan Aysun Köktener'in Bir Gazetenin Tarihi Cumhuriyet başlıklı araştırmasını hatırladım. Köktener, 1991 yılında Cumhuriyet'te, benim yazdığım bir yazıyla tetiklenen olaylar dizisini anlatırken, kitabının 175. sayfasında ilginç bir iddia ortaya atıyordu. Benim, 20 Ekim seçiminden iki gün sonra, 22 Ekim 1991 tarihli Cumhuriyet'te yayımlanan yazımda, Türkiye ekonomisinin geleceği açısından DYP - ANAP koalisyonunun daha uygun olacağını ileri sürdüğümü belirten Köktener, daha sonra şöyle diyordu 
"Ulagay bu yazısıyla, DYP - SHP hükümetinden, gazetenin mali zorluklarını aşabilmek için uzun vadeli fon kredisi almayı düşünen arkadaşlarını kızdırmıştı. Bu yüzden gazetede sinirler gerildi." 
Meğer ben Türkiye ekonomisinin geleceğini düşünerek DYP - ANAP koalisyonunu önerirken farkına varmadan Cumhuriyet gazetesinin ekonomik kurtuluşu için gerekli fonları sağlaması beklenen DYP - SHP koalisyonuna karşı çıkmışım. 

İlhan Selçuk kazandı 
Doğrusu, ben tüm bu senaryolardan ve hesaplardan habersiz, Hasan Cemal sayesinde sağlanmış olan özgürlük ortamında aklıma geleni yazıyordum Cumhuriyet'te. Başta İlhan Selçuk olmak üzere gazetenin kimi yazarlarında yaratmış olduğum derin alerjinin ise yeterince farkında değildim. Hasan Cemal de perde gerisinde cereyan eden olayların ayrıntılarını pek yansıtmıyordu bana. Meğer hepsini günlüğüne not ediyormuş. 
Hasan Cemal'in şimdi bu günlükten yola çıkarak yazdığı Cumhuriyet'i Çok Sevmiştim adlı kitapta gerçekten de muazzam ayrıntı var. Meraklısı için çoğu ilginç belki ama o dönemdeki çalışma arkadaşlarının özel yaşamlarıyla ilgili, gerekli gereksiz çok fazla ayrıntıya mı yer vermiş acaba Hasan Benimle ilgili olmadığı halde rahatsız etti beni bunların bazıları. 
Yakın çevremdeki birçok kişi gibi beni de rahatsız eden diğer nokta ise kitabın lanse ediliş biçimi oldu. 
Geçen pazar, Doğan grubunun hemen bütün gazetelerinde Hasan Cemal'le yapılan tam sayfa röportajların yayımlanması ve bu yayınlarda özellikle İlhan Selçuk'un hedef alınması, tartışmayı bir anda başka bir platforma taşıdı. İlhan Selçuk da bu fırsatı kaçırmayarak Hasan'ın kitabının, kendisine ve Cumhuriyet gazetesine karşı düzenlenen planlı bir saldırının parçası olduğunu iddia etmeye başladı. Bütün bunlar kitabın ve belki de Cumhuriyet'in satışını olumlu etkilemiş olabilir ama Hasan Cemal'in bu kitabı yazarken başlıca amacı bu muydu acaba 

Hasan Cemal'in özlemi 
Nerdeyse otuz yıldır tanıdığım Hasan Cemal'in değişmeyen iki özlemi var bence. Birincisi, Batı standartlarında bir demokrasinin ve fikir özgürlüğü ortamının gerçekleştiği bir Türkiye'de yaşamak. İkincisi, Batı standartlarında, kaliteli bir gazeteyi Türkiye'de gerçekleştirmek. Bu hedeflere varılmasını engellemiş olanlara ve engellemeye çalışanlara karşı ise giderek keskinleşen bir tepki duyuyor Hasan. Cumhuriyet'i Çok Sevmiştim'i okurken ne demek istediğimi daha iyi anlayacaksınız... 



</TEXT>
</DOC>
