<DOC>
<DOCNO> 402690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sondun33.html </URL>
<DATE> 2005/12/12/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Milletvekilleri mecliste soru sorma karşılığında para alınca... 
</HEADLINE>
<TEXT>

     Hindistan'da bazı milletvekillerinin, mecliste soru sormak için, gazetecilerin oluşturduğu sahte bir lobi grubundan para aldıkları ortaya çıktı. 
     Aaj Tak televizyonuyla Cobrapost internet sitesinde haberin yayımlanması üzerine, iktidardaki Kongre Partisi bir milletvekilinin, muhalefetteki Bharatiya Janata Partisi de 6 meclis üyesinin milletvekilliklerini askıya aldı. 
     Cobrapost'un haberine göre, uydurma lobi grubu ''Kuzey Hindistan Küçük İmalatçılar Birliği''nin temsilcileriymiş gibi görünen gazeteciler, milletvekillerine para karşılığında mecliste soru sorma teklifinde bulunuyorlar. 
     Gazetecilerin teklifini 11 milletvekilinin kabul ettiği, milletvekillerine 60 soru karşılığında 15 bin rupi yaklaşık 440 YTL ile 110 bin rupi 3 bin YTL arasında paralar ödendiği belirtildi. 
     Soruların çoğunun küçük iş meseleleriyle ilgili olduğu, bunun yanı sıra kamu çıkarlarıyla ilgili bazı soruların meclise yöneltildiği belirtildi. 
     
</TEXT>
</DOC>
