<DOC>
<DOCNO> 403729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sonsiy20.html </URL>
<DATE> 2005/12/15/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
YÖK Rektör Aşkın davasının başka yere nakli dikkate alınmalı 
</HEADLINE>
<TEXT>

     YÖK Başkanlığı, Van Yüzüncü Yıl Üniversitesi Rektörü Prof. Dr. Yücel Aşkın’ın yargılandığı davanın "başka bir yere naklinin yetkililerce dikkate alınmasını" istedi. 
     YÖK Başkanı Prof. Dr. Erdoğan Teziç, YÖK Başkanlığı’nın konuya ilişkin açıklamasını, YÖK’te düzenlediği basın toplantısında okudu. 
     Teziç, toplantıya "Yücel Aşkın’ın tutuklanmasından bu yana geçen süre içinde, düne hatta bugün öğleye kadar oluşan sonucu bir basın açıklamasıyla değerlendirmeyi uygun gördük. Onun için YÖK Başkanlığı’nın açıklamasını okuyacağım" diyerek başladı. 
     Açıklamada, yargılama hukukunda usul ve yetki kurallarına uyulmamasının adil yargılama hakkının ihlali niteliği taşımasının yanı sıra verilecek, kararın inandırıcılığını da gölgeleyebileceği kaydedildi. Anayasa’nın 129. ve Yükseköğretim Kanunu’nun 51. 
     maddelerine göre Aşkın ile ilgili "ihaleye fesat karıştırma" suçlama dosyasının öteki dosyalarda yapıldığı gibi Cumhuriyet Başsavcılığı tarafından "görevsizlik" kararı verilerek YÖK’e gönderilmesi gerektiği görüşünü yinelendi. Açıklamada, daha önce kamuoyuna açıklandığı gibi "bu usul ve yetki sorununun, bu davada hiç dikkate alınmamasının hayli düşündürücü" olduğu görüşünü tekrarlandı. Aşkın’ın tutukluluk halinin devamına, Ceza Muhakemesi Kanunu’nun 100. ve 101. maddelerine dayanılarak karar verildiğini anımsatılan açıklamada, şunlar kaydedildi "Oysa Yücel Aşkın’a isnat edilen suçun niteliğini daha ağırlaştırıcı yönde değişme ihtimali olmadığı gibi yurtdışından kendi arzusu ile dönmüş olduğu dikkate alındığında, bir kaçma şüphesinin bulunmadığı da aşikardır. Nihayet, delillerin savcılıkça toplanmış olması nedeniyle, bunların karartılması ihtimalinin de söz konusu olamayacağının mahkemece dikkate alınacağı ümidini taşımaktaydık ve taşımaya devam etmek istiyoruz. Çünkü böyle durumlarda kararı verecek olanlar için ’bağlı yetki’ söz konusudur. Van Ağır Ceza Mahkemesi’nde görülmekte olan bu davada, yargılama sürecinde yöresel hassasiyetler, gerginlikler ve daha da önemlisi usul ve yetki kurallarında ve de tutuklama şartlarında göz önüne alınmayan hususlar ile ilk duruşma günü meydana gelen olaylar birlikte değerlendirildiğinde, yargılama güvenliği açısından Ceza Muhakemesi Kanunu’nun 19. maddesinin öngördüğü ’davanın nakli’ hükmüne dayanılarak, başka yerde bulunan aynı derecede bir mahkemeye nakline karar verilmesi yolunun yetkililerce dikkate alınması düşünülmelidir." Cezaevinde intihar eden Van Yüzüncü Yıl Üniversitesi Genel Sekreter Yardımcısı Enver Arpalı’nın ailesine başsağlığı dilekleri iletilen açıklamada, "Ayrıca rektörümüz Yücel Aşkın’ın tutuklanması üzerine oluşan tepkiler de değerlendirildiğinde, yargının siyasallaşması endişesinin ülkemiz için çok vahim sonuçlar doğuracağını bir kez daha vurgulamak isteriz" denildi. 
     
</TEXT>
</DOC>
