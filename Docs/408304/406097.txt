<DOC>
<DOCNO> 406097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sontur30.html </URL>
<DATE> 2005/12/23/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Hırsızlığı gizlemek için arabasını toprağa gömdü 
</HEADLINE>
<TEXT>

     Aydın’ın Kuşadası İlçesi’nde, 3 yıl önce aldığı çalıntı otomobilin şase numarasını kendi aracının şase numarasıyla değiştiren kişinin, olayın ortaya çıkmaması için aracını evinin avlusuna gömdüğü belirlendi. 
     Alınan bilgiye göre, 3 yıl önce Asliye Ceza Hakimi Mustafa Zorlu’nun 09 2747 plakalı otomobilini çalan M.B. ile oğlu H.B, M.D. ve H.A, aracı Germencik İlçesi’ne bağlı Üzümlü Köyü’nde yaşayan M.A’ya sattı. 
     Kendine ait 09 TF 061 plakalı otomobilin şase numarasını, çalıntı aracın şase numarasıyla değiştiren M.A, olayın ortaya çıkmaması için kendi otomobilini evinin avlusuna gömdü. M.A, bir süre sonra çalıntı aracı S.T’ye sattı. 
     Olaydan 3 yıl sonra yapılan ihbar üzerine soruşturma başlatan jandarma ekipleri, aracı satın alan S.T’yi yakaladı. 
     S.T’nin verdiği ifade doğrultusunda soruşturmayı genişleten jandarma ekipleri, düzenledikleri operasyonla olayla ilgisi bulunan M.B, H.B, M.D, H.A. ile M.A’yı gözaltına aldı. 
     M.A’nın şase numarasını değiştirdiği 09 TF 061 plakalı otomobilini evin avlusuna gömdüğünü belirleyen ekipler, yaklaşık 4 saat süren çalışma sonucu vinç yardımıyla aracı bulunduğu yerden çıkardı. 
     Zanlıların çaldığı otomobilin, şu anda Afyonkarahisar’da görev yapan hakim Zorlu’ya teslim edildiği bildirildi. 
     
</TEXT>
</DOC>
