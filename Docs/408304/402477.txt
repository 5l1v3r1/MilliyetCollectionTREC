<DOC>
<DOCNO> 402477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/son/sondun05.html </URL>
<DATE> 2005/12/11/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Gotovina yanlısı Hırvatlar ayaklandı... 
</HEADLINE>
<TEXT>

     Ante Gotovina’nın Lahey’e teslim edilmesini protesto eden Gotovina yanlısı Hırvatlar ayaklandı. Protesto gösterileri düzenleyen Gotovina yanlıları, internet üzerinden de örgütlenmeye başladı. 
     Hırvatistan’ın Avrupa Birliği üyeliği önündeki en büyük engel olarak gösterilen Ante Gotovina’nın, yıllar süren baskıların ardından geçtiğimiz günlerde Kanarya adalarında yakalanarak Lahey’de bulunan Uluslararası Savaş Suçları Mahkemesi’ne teslim edilmesi, Gotovina yanlısı Hırvatları ayaklandırdı. 
     Hırvat Ordusunun Eski Generali Ante Gotovina’nın yakalanarak Lahey’e teslim edilmesini protesto eden Gotovina yanlıları lastik yakıp bariyerler kurarak, Hırvatistan’da bulunan Zadar-Pakostane ve Zadar-Benkovaç yollarını kapattı. 
     Çöp kutularını yakan göstericiler, otobüs duraklarını tahrip ettiler ve caddeye molotof kokteylleri attı. Protestocular nedeniyle iki de trafik kazası gerçekleşirken kazalarda yaralanan olmadı. 
     
     İNTERNETTE ÖRGÜTLENİYORLAR 
     Hırvat basının iktidar tarafından ciddi bir baskı altında tutulduğunu bu yüzden Hırvat halkının Gotovina konusunda doğru bilgileri alamadığını savunan Gotovina yanlıları, açtıkları internet sitesinde de örgütlenerek Ante Gotovina’nın serbest bırakılması için lobi yapmaya başladılar. 
     "Savaş henüz bitmedi" denilen internet sitesinde, Gotovina’ya inanan herkesin onun için çalışması gerektiği ifade edildi ve Gotovina yanlılarının ABD Başkanı ve Dışişleri Bakanı ile yabancı basın kuruluşlarına mektuplar göndermeleri istendi. 
     
     HIRVATİSTAN BOSNA VE KOSOVA’YA TEŞEKKÜR ETTİLER 
     Sürekli yeni sloganların ekrana geldiği internet sitesinde, Hırvatça ve İngilizce olarak geçen "Cumhurbaşkanı Gotovina", "Tanrı Gotovina’yı korusun", "Adalet Yoksa Barış da Yok", "Bizi Başka Bir Sırp Soykırımından Kurtardığın İçin Teşekkürler", "Sen Efsanesin Gotovina" yazıları dikkat çekti. 
     Sitedeki sloganlar içinde en ilgi çeken ise "Sırp Terörünü Durdurdukları için Hırvatistan, Bosna Hersek ve Kosova’ya Teşekkürler" oldu. 
     
     "HIRVATİSTAN İÇİN KARA GÜN" 
     Jeffrey Kühner tarafından kaleme alınan "Hırvatistan İçin Kara Gün" başlıklı yazı ise adeta Gotovina yanlılarının manifestosu oldu. Bütün Gotovina sitelerinde yayınlanan yazıda, Gotovina’nın yakalanmasının "General ve Hırvatistan’ın Yugoslavya’dan bağımsızlığı için onunla birlikte savaşan herkes için kara bir gün" olduğu belirtildi. 
     Gotovina’nın suçlandığı Yıldırım Harekatı’ndan Hırvat topraklarının Sırplardan geri alındığı belirtilen yazıda, söz konu operasyonun "mümkün olan en az sayıda sivil kayıp yaratacak şekilde batı standartlarına uygun olarak düzenlendiği" iddia edildi. 
     Yazıda ayrıca Uluslararası Savaş Suçları Mahkemesi, Yugoslavya’daki Komünizm mahkemelerine benzetilerek, "Gotovina hakkındaki karar şimdiden verildi" denildi. 

ANKA 
     
</TEXT>
</DOC>
