<DOC>
<DOCNO> 400123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/ekonomi/eko04.html </URL>
<DATE> 2005/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Nitelikli olana AB'nin kapısı açılıyor... 
</HEADLINE>
<TEXT>


Avrupa Birliği, 'nitelikli göçmen' sayısının artırılması için harekete geçti. Nitelikli işgücüne yönelik daimi çalışma izni ve ABD'deki yeşil kart benzeri bir uygulama da gündemde 

GÜVEN ÖZALP Brüksel 

Avrupa Birliği AB bir yandan yasadışı göçle mücadele kapsamında sıkı kurallar uygulama eğilimine girerken diğer yandan da 'nitelikli göçmenleri' Birlik ülkelerine çekmenin yollarını arıyor. Bu arayışın temelinde ise AB üyesi ülkelerde ciddi sorun yaratma potansiyeline sahip olan nitelikli işgücü açığı bulunuyor. 
AB'nin bu sorunu masaya yatırmak ve çözüm önerilerinde bulunmak amacıyla bir plan hazırlığında olduğu öğrenildi. 21 Aralık'ta açıklanması öngörülen plana göre AB'nin ABD'deki 'yeşil kart' benzeri bir uygulamayı benimsemesi bekleniyor. 
Bu sistem kapsamında nitelikli işgücüne daimi çalışma izni verilmesi de üzerinde durulan seçeneklerden birini oluşturuyor. Nitelikli işgücü açığını kapatma çabasında olan AB, Birlik ülkelerine kabul edilecek olan 'nitelikli göçmenler' için ulusal kota uygulamasına ise sıcak bakmıyor. 

Doktor ve hemşire açığı 
AB Komisyonu'nun adalet ve içişlerinden sorumlu üyesi Franco Frattini, AB'ye kabul edilecek nitelikli işgücü oranını üye ülkelerin işgücü piyasalarındaki talebin belirleyeceğini söyledi. Frattini tarafından açıklanacak olan planın bir amacının da AB'de kayıt dışı çalışan işçilerin önünün kesilmesi olduğu belirtiliyor. Belgenin bu alanda da çerçeve niteliğinde kurallar içermesi bekleniyor. 
AB Komisyonu, düşük doğum oranı ve yaşlanan nüfusun işgücü piyasasında yarattığı sorunların aşılabilmesi için nitelikli göçmen sayısının artırılmasının 'acil öneme' sahip olduğu görüşünde. Üye ülkeler de bu doğrultuda adım atıyorlar. 
Bu kapsamda Almanya bilgisayar teknolojisi alanındaki, İngiltere ve Hollanda ise doktor ve hemşire alanındaki açığını kapatmak için Afrika ve Asya'dan eleman çekmek için çeşitli düzenlemelere başladı. 


</TEXT>
</DOC>
