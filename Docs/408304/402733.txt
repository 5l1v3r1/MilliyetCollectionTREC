<DOC>
<DOCNO> 402733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/soneko34.html </URL>
<DATE> 2005/12/12/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Asgari Ücret Tespit Komisyonu toplantısı sona erdi 
</HEADLINE>
<TEXT>

     Asgari Ücret Tespit Komisyonu’nun 1 Ocak 2006’dan itibaren geçerli olacak asgari ücreti belirlemek üzere bugün ikincisini gerçekleştirdiği toplantı sona erdi. 
     Türkiye İşveren Sendikaları Konfederasyonu TİSK Genel Merkezi’ndeki toplantı, yaklaşık 1.5 saat sürdü. 
     Asgari Ücret Tespit Komisyonu Başkanı ve Çalışma ve Sosyal Güvenlik Bakanlığı Çalışma Genel Müdürü Cengiz Delibaş, toplantının ardından yaptığı açıklamada, Devlet Planlama Teşkilatı DPT ile Hazine Müsteşarlığı’nın raporlarının değerlendirildiğini bildirdi. 
     Türkiye İstatistik Kurumu’nun raporunun ise gelecek toplantıda ele alınacağını kaydeden Delibaş, "Yeni asgari ücret belirlenirken hedef enflasyon, büyüme oranları dikkate alınacak" dedi. 
     Delibaş, asgari ücret belirlenirken Türkiye İstatistik Kurumu’ndan rakam istenilip istenilmediğinin sorulması üzerine, kurumun harcama kalıplarına göre bir değerlendirme yapacağını söyledi. 
     Komisyon, bir sonraki toplantısını 16 Aralık Cuma günü Türk-İş Genel Merkezi’nde yapacak. 
     
</TEXT>
</DOC>
