<DOC>
<DOCNO> 400790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sontur05.html </URL>
<DATE> 2005/12/05/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
Temizlikçi kadının gasp dehşeti 
</HEADLINE>
<TEXT>

     Neşet KARADAĞ- Fatih KARAÇALI- Tahsin C. ÜLKER ADANA, DHA 

ADANA’da, 45 yaşındaki Esma Yıldırım, 8 yıldır evlerinde temizlikçi olarak çalıştığı 69 yaşındaki Behice Yeşil’i bıçakladıktan sonra başını dikiş makinesiyle ezerek öldürdü, kocası 70 yaşındaki Fevzi Yeşil’i de bıçakla boğazından ağır yaraladı. Cinayeti gasp yüzünden işlediği anlaşılan Esma Yıldırım kaçarken, eşi ve 2 oğlu gözaltına alındı. 
     Almanya’dan 10 yıl önce Türkiye’ye kesin dönüş yapıp Adana'ya yerleşen Fevzi Yeşil, Obalar Caddesi’nde 01 AS 265 plakalı otomobilinde önceki akşam boğazı bıçakla kesilmiş halde bulundu. Çukurova Devlet Hastanesi’ne kaldırılan Yeşil, Esma Yıldırım, boş evimizi kiralamak istedi. Birlikte gittiğimiz evde boğazımı kestikten sonra kaçtı'' dedi. Daha sonra cep telefonuyla evini arayan Fevzi Yeşil, telefona cevap veren olmayınca bu kez akrabalarını arayarak, Eve gidin. Esma eşimi öldürmüş olabilir'' dedikten sonra ameliyata alındı. 
     Akrabaları bunun üzerine Fevzi Yeşil’in oturduğu Baraj Yolu'ndaki Tahsin Denizli Apartmanı'nın ikinci katındaki 5 numaralı evine gitti. Zili çalmalarına karşın açan olmayınca kapıyı çilingire açtıran akrabalar, içeri girdiklerinde Behice Yeşil'i kanlar içinde buldu. 
     Olay yerine gelen Cumhuriyet Savcısı ve polisler, Behice Yeşil’in boğazından ve vücudunun değişik yerlerinden bıçaklandıktan sonra kafasına dikiş makinesi ile vurularak öldürüldüğünü belirledi. Evde odalardaki dolapların ve çekmecelerin de karıştırıldığı belirlendi. 
     Cinayet Bürosu ekipleri, boğazından yaralanan Fevzi Yeşil’in ifadeleri üzerine yanlarında 8 yıldır temizlikçi olarak çalışan Esma Yıldırım’ı yakalamak için oturduğu Gülpınar Mahallesi’ndeki evine gitti. Evde bulunan Yıldırım’ın eşi ve 2 oğlu gözaltına alındı. Evde yapılan aramada, Yıldırım’ın olay sonrası gasp ettiği 3 yüzük ve bir çift küpe ile Behice Yeşil’e ait çok sayıda giysi bulundu. 
     Yıldırım'ın oğullarından Erdal Yıldırım ifadesinde Annem eve gelip Ben birisini bıçakladım. Kaçıyorum. Kendi çarenize bakın’ dedi. Başka birşey söylemeden çekip gitti'' dedi. 
     Polisler, kent dışına kaçtığı sanılan katil zanlısı Esma Yıldırım’ı ararken, yoğun bakımda tedavisi süren Fevzi Yeşil'in ifadesinin henüz alınamadığı belirtildi. 
     
</TEXT>
</DOC>
