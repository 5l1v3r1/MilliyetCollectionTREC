<DOC>
<DOCNO> 406644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sondun29.html </URL>
<DATE> 2005/12/26/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Kosova'da Sırp bölgesine silahlı saldırı 
</HEADLINE>
<TEXT>

     Kosova’da Sırplar ve Arnavutlar arasında bölünmüş durumda bulunan Mitroviça’nın Sırp tarafında iki ayrı silahlı saldırı yaşandı. İki Sırp yaralandı. 
     Kosova’nın kuzeyindeki bölünmüş şehir Mitrovica’da şehrin Sırp bölgesinde iki ayrı silahlı saldırı yaşandı. 
     Saldırılarda iki Kosovalı Sırp’ın yaralandığı bildirildi. 
     Yeni Dönem Haber Ajansı’nın haberine göre görgü tanıkları saldırganların olaydan sonra "Boşnak Mahallesi" olarak bilinen Müslümanların yaşadığı yöne doğru kaçtığını söyledi. 
     Yaralılardan Deyan Maksimoviç kendi evinde otururken pencereden ateş açılması sonucu yaralandı. Diğer yaralı Branislav Antoviç ise "Vodovod İbar" şirketinin John Kennedy caddesindeki resmi aracın korumalığını yaparken açılan ateş sonucu yaralandı. 
     
     SALDIRGANLAR BELLİ DEĞİL 
     Yaralılardan Antoviç’in Mitroviça hastanesinde ameliyata alındığı, diğer yaralı Maksimoviç’in aynı hastanede tedavi altında olduğu bildirildi. Olayı herhangi bir grup üstlenmezken saldırganların kimliklerinin de henüz tespit edilemediği belirtildi. 
     ABD’nin Kosova Misyonu Başkanı Phillip Goldberg saldırıları kınayarak, Kosova’da şiddet girişimlerine göz yummayacaklarını açıkladı. 
     
     MEZARLARI BÖLÜNMÜŞ ŞEHİR MİTROVİÇA 
     1999 NATO müdahalesi sonrasında kuzey ve güney olarak 
     ikiye bölünmüş olan kentte geçtiğimiz yıllarda da karşılıklı saldırılar meydana gelmişti. Kentin kuzeyini ve güneyini bağlayan köprü yıllarca halkın kullanımına kapalıydı. Son yıllarda Kosova sorununa çözüm arayışları ekseninde, köprünün güvenliği önce NATO’nun Kosova Gücü KFOR, ardından Kosova Polisine devredildi. Şu anda sivil geçişlere açık olmasına rağmen Arnavutlar’dan Kuzeydeki Sırp tarafına, Sırplardan da güneydeki Arnavut tarafına mecbur kalınmadıkça geçiş yapılmıyor. İki tarafın da "karşı tarafa" geçtiği zamanların başında dini bayramlar geliyor zira Sırp mezarlığı şehrin Arnavut tarafında Arnavut mezarlığı ise şehrin Sırp tarafında kalmış bulunuyor. 
     
</TEXT>
</DOC>
