<DOC>
<DOCNO> 405226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/spor/spo04.html </URL>
<DATE> 2005/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıra transferde 
</HEADLINE>
<TEXT>


Trabzonspor Teknik Direktörü Halilhodziç devre arası transfer listesini yönetime verdi. Başkan Nuri Albayrak'ın, futbolcular ve kulüpleriyle görüşmelere başlayacağı bildirildi 

ÖMÜR AVCI DHA 


Bordo - mavili kulübün Nuri Albayrak başkanlığındaki yeni yönetim kurulu, kadroya takviye yapmak için harekete geçti. Başkan Albayrak, önceki gün İstanbul'da biraraya geldiği Teknik Direktör Halilhodziç'ten transfer listesini aldı. Albayrak'ın, Boşnak hocadan sezonun en az Türkiye Kupası ile bitirilmesini istediği öğrenildi. 
Trabzonspor'un iç transferde Gençlerbirliği'nin orta sahada görev yapan genç futbolcusu Uğur Boral'ı listenin başına aldığı belirtildi. Halilhodziç'in, Uğur'un yanı sıra Kayseri Erciyesli Bouazizi, Ankaragücü'nden Umut, Gaziantepspor'dan Erdal, Gençlerbirliği'nin genç kalecisi Gökhan'ı da istediği kaydedildi. Başkan Albayrak'ın, bu oyuncular ve kulüpleriyle kısa süre içinde görüşmelere başlayacağı vurgulandı. 

Nilson ve Hanson 
Uğur Boral'a karşılık daha önce Mehmet Yılmaz, Volkan ve Hasan Sönmez'i takas olarak isteyen Gençlerbirliği'nin, aynı taleple masaya oturabileceği ifade edildi. Karadeniz ekibi dış transferde ise rotayı Kuzey Avrupa'ya çevirdi. Halilhodziç'in savunmaya uzun boylu ve deneyimli bir oyuncu istediği, Hollanda'nın Heerenven takımında forma giyen Lasse Nilsson ile İsveç Milli Takımı'nda da görev yapan Peter Hanson'un isimlerini yönetime verdiği belirlendi. 

Trabzon'da devir teslim 

Bordo - mavili kulüpte, dün devir - teslim töreni vardı. Yeni yönetim, Atay Aktuğ'un rahatsızlığı yüzünden katılamadığı törende mazbatalarını aldı. Bu arada Nuri Albayrak'ın başkanlığındaki yönetimin görev bölümü şöyle oluştu Asbaşkan Haşim Sayitoğlu, Başkan yardımcılıkları İbrahim Ethem Hacıosmanoğlu, Yusuf Şimşek, Cemal Sağlam, Genel Sekreter Zekai Fırat Dülger, Genel Sayman Emin Kahraman, Basın ve Halkla İlişkiler Sorumlusu Zeyyat Kafkas, Sağlık Kurulu Başkanı Köksal Güney. 

Baklava ziyafeti 

Trabzonspor dün akşam yaptığı antrenmanla bugün Ali Sami Yen Stadı'nda oynanacak maçın hazırlıklarını tamamladı. Bir grup taraftar idman öncesi bordo-mavili futbolculara baklava ikram etti. 

Maç, Sami Yen'de 

Bordo-mavili takım, dün İstanbulspor'un Ataköy Tesisleri'nde yaptığı son antrenmanla Karagümrük sınavının hazırlıklarını tamamladı. Halilhodziç yönetimindeki çalışma taktik ağırlıklı geçti. Celaleddin'in maça yetiştirilmesi için ise çaba harcanıyor. Kulüp doktoru Ahmet Çağlar, sağ arka adalesinde ödem belirlenen tecrübeli futbolcunun durumunun karşılaşma saatinde belli olacağını açıkladı. Bu arada Futbol Federasyonu maçı Vefa Stadı'ndan Ali Sami Yen Stadı'na aldı. 


</TEXT>
</DOC>
