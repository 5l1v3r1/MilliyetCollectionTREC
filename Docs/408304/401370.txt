<DOC>
<DOCNO> 401370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/soneko33.html </URL>
<DATE> 2005/12/07/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Sigara üreticileri, "kaçak sigara işbirliğini" nasıl değerlendiriyor 
</HEADLINE>
<TEXT>

     JTİ Genel Müdürü Bilgehan Anlaş, Sahte ve Kaçak Sigara ile Mücadelede İşbirliği Protokolü'nün bir adım olduğunu, sorunu tamamen yok etmeyebileceğini ama büyük ölçüde azaltacağını söyledi. 
     Anlaş, bugün imzalanan protokolle ilgili sorularını yanıtlarken, kaçak ve sahteciliğin bütün endüstrilerde bir sorun teşkil ettiğini, ekonomik ve sosyal boyutunun ciddi zararlara yol açtığını söyledi. 
     Böyle kritik bir konuda, konuyla ilgili mercilerin işbirliği yapmasının çok faydalı olacağını belirten Anlaş, ''Bilgi paylaşımında bulunacağız. Tüketicilerin bilinçlendirilmesi gerekli. Türkiye'de bir farkındalık yaratılmalı, eğitim programları ile gerek kolluk kuvvetlerinin, gerek devletin ilgili birimlerinin, bizim kendi çalışanlarımızın, her kesimin eğitim ve seminerlerden geçmesi lazım'' dedi. 
     1 Ocak 2006 yılı itibariyle yeni bandrol uygulamasına başlanacağını da hatırlatan Anlaş, bandrol uygulamasının, somut olarak bunun önlenmesinde yardımcı olacak bir araç olduğunu söyledi. 
     Kaçak ve sahteciliğin dünyadaki bütün endüstrilerde toplam 4 milyar doları bulan bir kayba yol açtığını kaydeden Anlaş, şöyle devam etti 
     ''Türkiye'de sigara sektöründeki vergi kaybına baktığımızda da 750 milyon dolarlık bir kayıp var. Yüzde 10-15 bir pazar kaybı var. Bu şirketlere de kayıp olarak geri yansıyor. Türkiye'deki vergilerin hemen hemen Avrupa standardına ulaşması hatta geçmesi, nedenlerden bir tanesi. Herşeyi vergi tetikliyor demek doğru değil. Vergi ile gelir gider arasında dengeleri kurmak lazım. Dolayısıyla ortamı, fırsatlar yakalanabilecek hale getirmemiz lazım. 
     Tüketici için devlet gelirleri için şirketler için bu konuda mutlaka bir şeyler yapılması lazım. Bu bir adımdır tamamen yok etmeyebilir ama büyük ölçüde azaltacağına inanıyorum.'' 
     
     PHİLİP MORRİSSA DIŞ İLİŞKİLER DİREKTÖRÜ 
     Philip Morrissa Dış İlişkiler Direktörü Bısharah Baroudi, protokolün önemli bir adım olduğunu, hükümet ve endüstri arasındaki işbirliğinin ilk adımı olduğunu söyledi. 
     Kaçak ve sahte sigaranın hem firmaların işlerini olumsuz etkilediğini hem de vergi kaybına neden olduğunu kaydeden Baroudi, şöyle devam etti 
     ''Bu protokolle asıl getirmek istediğimiz bütün dünyada faaliyet gösteren bir firma olarak oradaki bilgiye, know hove u bir şekilde Türkiye'ye getirip, hükümetle paylaşıp, mücadelede onlara destek vermek istiyoruz. Protokol kapsamında kaçak ve sahte ile kurulacak mücadele grubu, nasıl mücadele edilir, nelere öncelik verilmesi gerekli bunlara karar verilecek. Bu grubun içinde yer alarak kendi bilgi ve enformasyonumuzu devletle paylaşarak, bu mücadelede en büyük desteği vermektir. Bu çerçevede bir hastalık, bir problem var, bu probleme çözüm olacak doğru ilacı bulmamız lazım. Bu çözüm nerdeyse onu oturup devletle karar verip ona destek olmamız lazım. 
     Bunun en güzel örneklerinden birisi 2006 yılından itibaren uygulamaya geçecek olan yeni bandrol. Tüketici tarafında da kaçak ile mücadele ve almama bilincinin geliştirilmesi lazım, grup bu konuda da çalışmalar yapacak. Beraber çalışmak devlet ve üreticinin beraber çalışması ortak problemi el ele çözmeye çalışacağız.'' 
     
     IMPERIAL TOBACCO FİNANS MÜDÜRÜ 
     Imperial Tobacco Finans Müdürü Mustafa Şahin de, İngiltere, İrlanda, İtalya gibi ülkelerde de böyle anlaşmalar imzaladıklarını kaydederek, kaçak ve sahte sigara konusunda Imperial'in çok duyarlı ve hassas olduğunu anlattı. 
     Gümrük Müsteşarlığı ile istihbarat bilgilerini paylaşacaklarını anlatan Şahin, yeni bandrolün de kaçak ve sahte sigara ile mücadeleye olumlu etkisi olacağını söyledi. 
     
</TEXT>
</DOC>
