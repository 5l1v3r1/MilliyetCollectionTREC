<DOC>
<DOCNO> 405930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sondun12.html </URL>
<DATE> 2005/12/23/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Independent, Orhan Pamuk'u yılın kahramanı ilan etti 
</HEADLINE>
<TEXT>

     "Bu topraklarda 30 bin Kürt ve 1 milyon Ermeni öldürüldü" dediği için hakkında açılan dava ile tüm dünyada yankı yaratan yazar Orhan Pamuk, İngiliz The Independent gazetesince "Yılın Kahramanı" ilan edildi. Gazete, edebiyat ve yayıncılık dünyasında belirlediği 7 kahraman arasına aldığı Pamuk’a açılan dava için "Türkiye’nin AB’ye katılma şansına zarar verebilir" yorumunu yaptı. 
     The Independent gazetesi, edebiyat ve yayın dünyasında yılın "Kahramanlar ve Alçaklar"ını seçti. "Kahramanlar" arasında Orhan Pamuk’a ilk sırayı veren gazete, Pamuk’un aldığı ve aday olduğu ödüllere dikkat çektikten sonra hakkındaki davanın ilk duruşmasının yapıldığını anlattı. 
     Gazete "Pamuk, üç yıl hapis cezası ile karşı karşıya bulunan birkaç aydından biridir. Konu, Türkiye’nin, ülkede diğer üye devletlerdeki ifade özgürlüklerinin olmasını gerektiren AB’ye katılma şansına zarar verebilir" diye yazdı. 
     "Kahramanlar" arasında ayrıca ifade özgürlüğü için verdiği mücadele dolayı PEN’i de sayan The Independent, "Kahramanlar" grubuna 30 milyon kitap satan çocuk kitapları yazarı Jacqueline Wilson ve göçmenlerin deneyimlerinin dile getirildiği kitapları ile ünlenen Andrea Levy’yi de dahil etti. 
     The Independent, "Yılın Alçakları" arasında ise, basketbolcu Michael Jordan ve Google’yi de seçti. Jordan’ın kitap yazmak üzere yaptığı anlaşmayı eleştiren gazete, "Sanki topu tekmeleyen ya da yeni yıldızlar yaratan bir TV programında başarı kazanan, şimdi hatıralarını yazmalı" ifadesini kullandı. 
     Gazete, Google’ın milyonlarca kitabı internete aktarma planının karmaşık ve etkilerinin net olmayan bir öneri olduğunu belirterek yazarların zarar görmesi olasılığına dikkat çekti. 
     
</TEXT>
</DOC>
