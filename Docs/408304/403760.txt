<DOC>
<DOCNO> 403760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sonspo25.html </URL>
<DATE> 2005/12/15/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
Gaziantepspor, Teknik Direktör Hadzıbegiç'in görevine son verdi 
</HEADLINE>
<TEXT>

     Gaziantepspor Yönetim Kurulu, Turkcell Süper Lig'de ligin ilk yarısının bitimine bir hafta kala alınan başarısız sonuçlar üzerine, teknik direktör Faruk Hadzıbegiç ve yardımcılarının görevine son verdi. 
     Kulüp yetkililerinden alınan bilgiye göre, akşam saatlerinde toplanan yönetim kurulu, ligin ilk yarısının bitimine bir hafta kala sahasında henüz galibiyet yüzü göremeyen takımın hazırlık kampına ve ikinci yarıya, takımı yakından tanıyan yerli bir teknik adamla girme kararı aldı. 
     Alınan bilgiye göre, yönetim kurulunun teknik direktörlük görevine Hüseyin Kalpar'ı getireceği öğrenildi. 
     Kulüp yetkilileri, Hadzıbegiç'in ikinci yarı takıma fayda sağlamayacağı yönünde görüş oluştuğunu, bu nedenle teknik kadroda kan değişikliğine gidildiğini belirttiler. 
     Hüseyin Kalpar'ın Malatyaspor maçında Gaziantepspor'un başında teknik adam olarak yer alması bekleniyor. 
     Gaziantepspor Yönetim Kurulu, iki hafta önce alınan farklı Kayserispor yenilgisi sonrasında, ''Gaziantepspor'un Kamuoyuna Bildirisi'' başlığıyla yaptığı açıklamada, Gaziantepspor'un tüzük gereği 16 Ocak 2006'da yapılacak mali kongresinin gündemine seçim maddesini de koyma kararı alındığı bildirilmişti. 
     
</TEXT>
</DOC>
