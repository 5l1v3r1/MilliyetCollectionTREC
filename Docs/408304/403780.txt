<DOC>
<DOCNO> 403780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sontur18.html </URL>
<DATE> 2005/12/15/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Palamutla gülen balıkçılar. hamside hayalkırıklığına uğradı 
</HEADLINE>
<TEXT>

     
     Murat KABAN 
     
Karadeniz’de son yılların en bol palamut sezonunu yaşayan balıkçılar, hamsi avında istediğini bulamadı. 
     Akgün Balıkçılık Firması yetkililerinden Hüseyin Akgün, AA muhabirine yaptığı açıklamada, 1 Eylül’de başlayan balık avı sezonunun oldukça bereketli geçtiğini belirtti. Akgün, şunları söyledi 
     "Son yılların en bol palamut sezonunu yaşadık. Balıkçı tekneleri bir seferde bin, 2 bin adet palamut avladı. Balıkçılıkla geçinen kesim palamut avından azımsanmayacak düzeyde para kazanırken, dar gelirli vatandaş da ucuz balık yeme imkanı buldu. Ancak hamsi için aynı şeyi söylemek çok zor." Hamsinin şu ana kadar istenen düzeyde yakalanamadığını ifade eden Hüseyin Akgün, bunda hava sıcaklıklarının mevsim normallerinin üzerinde seyretmesinin etkili olduğunu belirterek, şöyle dedi 
     "Hamsi, Karadeniz’de deniz suyu sıcaklığının yüksek olması nedeniyle dağınık sürüler halinde ve açıkta dolaşıyor. Bu nedenle hamsi avı verimli olmuyor. Şu an ne Türkiye, ne de Gürcistan kıyılarında avlanabilecek yoğunlukta hamsi sürüsü bulunmuyor. 10-15 gün öncesine kadar günde 300-500 kasa hamsi yakalayabiliyorduk. Ancak bugünlerde bu miktarı da arar olduk. Deniz suyu sıcaklığı elverişli hale gelse dahi bu tarihten sonra hamsi avının verimli olacağını tahmin etmiyoruz." Balıkçı Osman Saraç ise havaların soğuması, denizin dalgalı olması durumunda hamsi sürülerinin toplanacağını, palamut kadar olmasa da bereketli bir hamsi avı sezonu yaşayacaklarını savundu. 
     Kirlilik, ileri teknoloji sonar cihazları ile yapılan yoğun avcılığın balık miktarını olumsuz etkilemesine rağmen, Karadeniz’in önemli su ürünleri potansiyeline sahip olduğunu bildiren Saraç, sözlerini şöyle sürdürdü 
     "Denizlerimizde avlanan balık miktarının yarıdan fazlasını hamsi oluşturuyor. Bunun çok büyük bölümü de Karadeniz’den avlanıyor. Kar sularıyla deniz suyu sıcaklığının düşmesi ve denizin dalgalı olması durumunda bol miktarda hamsi sürülerinin toplanacağı kanaatindeyim." Saraç, kasası toptancıya 50-60 bin YTL’den satılan hamsinin piyasada 5 YTL’den alıcı bulduğunu, miktarın artmasıyla fiyatların da düşeceğini kaydetti. 
     
</TEXT>
</DOC>
