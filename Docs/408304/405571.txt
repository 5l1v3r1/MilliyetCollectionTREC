<DOC>
<DOCNO> 405571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/spor/spo09.html </URL>
<DATE> 2005/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Aylin'in rüyası gerçek oldu 
</HEADLINE>
<TEXT>


Münir BAĞRIAÇIK 


Alman 17 Yaşaltı Bayan Milli Takımı'nın yıldız ismi Aylin Yaren, Türk Milli Takımı'ndan da davet almanın gururunu yaşıyor. 
Milliyet'in haberinden sonra dikkatleri üzerine çeken Aylin, bugün Riva'da başlayacak 19 Yaşaltı Milli Takım kampına katılacak. Milli Takımlar Avrupa Teknik Sorumlusu Metin Tekin ve İdari Sorumlu Murat Gusinalı tarafından gönderilen davet mektubunun gelmesiyle birlikte mutluluktan adeta havalara uçan Aylin kendisini göstermek için sabırsızlanıyor. 
Almanya'nın, bayan futbolunda Dünyanın en güçlü temsilcilerinden İsveç'i 1-0 yendiği maçın tek golünü atan Aylin, kendisine güvendiğinin altını çiziyor. Milli formayı giymek istediğini vurgulayan genç futbolcu, "Yine de 'Beni beğenecekler mi, oradaki arkadaşlarımla uyum sağlayabilecek miyim' diye kendime sormadan edemiyorum. Ama iyi bir futbolcuyum. Elimden geleni yapıp, ay-yıldızlı forma altında da kendimi ispatlayacağıma inanıyorum. Almanya'da doğsam da, her Türk gencinin gönlünde bayrak ve milli forma aşkı yatar. Türk Milli Takımı'nda forma giyecek olmam aileme de ayrı bir mutluluk verdi" dedi. 


</TEXT>
</DOC>
