<DOC>
<DOCNO> 407362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sonspo06.html </URL>
<DATE> 2005/12/28/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Tugay, Blackburn'un en iyisi seçildi... 
</HEADLINE>
<TEXT>

     Fanatik Gazetesi 

Yıldız oyuncu Tugay Kerimoğlu, Daily Mail gazetesi tarafından forma giydiği Blackburn Rovers’ın en iyi futbolcusu seçildi. 
     
     Lampard, Gerrard, Rooney... 

     Tugay Kerimoğlu, Blackburn’de kariyerinin ikinci baharını yaşıyor. İngiltere’nin yüksek tirajlı gazetelerinden Daily Mail, 2006 öncesi yaptığı değerlendirmede tecrübeli orta saha oyuncusunu Blackburn’ün en iyi futbolcusu olarak seçti. Tüm kulüplerin ve oyuncuların mercek altına alındığı araştırmada Tugay Chelsea’den Lampard, Manchester United’dan Rooney, Arsenal’den Van Persie, Liverpool’dan Gerrard gibi ünlü yıldızlarla takımının en iyisi unvanına layık görüldü. 
     
     Bir yıl daha uzatıyor 

     M.Brough’yu deplasmanda üst üste yendikleri iki maçta da 90 dakika forma giyen Tugay futboluyla büyük alkış aldı. Teknik direktör Hughes’un, 35 yaşın getirdiği tecrübeyle sürekli gençlere örnek gösterdiği yıldız oyuncu, Türkiye’yi en iyi şekilde temsil etmek için elinden geleni yaptığını söyledi. Taraftarın sevdiği oyuncuların başında gelen Tugay sıcak ilgi nedeniyle sezon sonunda bitecek sözleşmesini 1 yıl daha uzatmayı düşündüğünü açıkladı. 
     
</TEXT>
</DOC>
