<DOC>
<DOCNO> 407364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sonspo08.html </URL>
<DATE> 2005/12/28/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Güreşçi Recep Kara'ya milli ayıp 
</HEADLINE>
<TEXT>

     Güreş Federasyonu, Avrupa Şampiyonası’nda sakatlanan Recep Kara’nın 13 milyar lira tutan ameliyat masraflarını milli sporcuya ödetiyor. 
     
     Son şampiyon 
     Bulgaristan’ın başkenti Sofya’da nisan ayında gerçekleştirilen Avrupa Grekoromen Güreş Şampiyonası’nda sakatlanarak elenen Recep Kara’ya federasyon ayıbı... Federasyon 120 kilodaki madalya umudumuzu, sakatlanarak veda ettiği şampiyonanın ardından unuttu. Son Kırkpınar Şampiyonu, İstanbul’da yapılan ameliyatının masrafını kendi cebinden ödedi. 
     
     13 milyar ödedi 
     Diz yan bağları koptuğu için Acıbadem’de gerçekleştirilen ameliyat masraflarının federasyon tarafından ödeneceğini bilen Recep Kara, hastane yetkililerinin parayı istemesiyle 13 milyar lirayı kendi cebinden verdi. Çayırlardan mindere transfer olan Recep Kara, ilk yılında sakatlanarak güreş yaşamına bir seneye yakın ara vermek zorunda kaldı. 
     
</TEXT>
</DOC>
