<DOC>
<DOCNO> 400650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sondun36.html </URL>
<DATE> 2005/12/05/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Tahran'da hava kirliliği nedeniyle okullar 2 gün tatil 
</HEADLINE>
<TEXT>

     İran'ın başkenti Tahran'da, hava kirliliğinin tehlikeli boyutlara ulaşması nedeniyle okullar 2 gün tatil edildi. 
     İran Eğitim Bakanlığı, Tahran Hava Denetim Komisyonu'nun ''kentteki hava kirliliğinin riskli noktaya ulaştığına'' ilişkin raporunu dikkate alarak, Tahran'daki ilk ve orta dereceli okulların yarın ve çarşamba günü tatil edilmesini kararlaştırdı. 
     Komisyonun raporunda, Tahran'daki hava kirliliğinin son günlerde arttığına dikkat çekilerek, okullarda öğretime devam edilmesinin riskli olduğu belirtildi. Raporda, hava koşullarında perşembe gününe kadar bir değişiklik beklenmediği ifade edildi. 
     Tahran halkından, mümkün olduğunca dışarı çıkmamaları ve özel araçlarını kullanmamaları istenen raporda, kalp hastaları ve yaşlıların da şehir merkezine gitmemeleri tavsiye edildi. 
     Dünyanın havası en kirli beş büyük kenti arasında bulunan Tahran'da, aşırı hava kirliliği nedeniyle okullar sık sık tatil ediliyor. Kentte zaman zaman da tek ve çift plaka uygulamasına başvuruluyor. 
     Kentteki araç sayısının fazlalığı Tahran'daki hava kirliliğinin en önemli nedeni olarak gösteriliyor. Yaklaşık 12 milyon insanın yaşadığı Tahran'da 3 milyondan fazla araç bulunuyor. 
     
</TEXT>
</DOC>
