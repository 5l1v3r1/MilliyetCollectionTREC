<DOC>
<DOCNO> 406253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/son/soneko04.html </URL>
<DATE> 2005/12/24/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
TÜSİAD - Hükümet gerginliği sona erdi 
</HEADLINE>
<TEXT>

     
     CNNTURK 

     
TÜSİAD ile hükümet arasında 'yargıya müdahale' konusunda yaşanan gerginlik sona erdi. Dün akşam Başbakanlık ile TÜSİAD arasında yaşanan diplomasi trafiği sonucu, iki taraf da tartışmayı bitirme kararı aldı. 
     TÜSİAD Konsey Başkanlık Divanı üyeleri, Savcılık tarafından Yüksek İstişare Konseyi Başkanı Mustafa Koç hakkında inceleme başlatılması ile ilgili olarak bugün yaptıkları toplantıda Başbakan Recep Erdoğan'ın açıklamalarına karşı nasıl bir tavır takınacaklarını belirleyeceklerdi. 
     Ancak Başbakanlık ile TÜSİAD üyeleri arasında cuma akşamı diploması trafiği yaşandı. İki taraf da görüşlerinin ve mesajlarının anlaşıldığı inancıyla tartışmayı sürdürmeme noktasına geldi. 
     Bu görüşmelerin ardından bugün yapılan Başkanlık Divanı bir saat sürdü. Toplantının ardından açıklama TÜSİAD Başkanı Ömer Sabancı'dan geldi. 
     Mustafa Koç ile birlikte holdingden ayrılan Sabancı, "bugün itibariyle bizim bu konularda ilave söyleyecek bir şeyimiz yok" diyerek tartışmayı kapattı. 
     
     Gerginlik nasıl başladı 

     TÜSİAD Yüksek İstiare Konseyi'nin 20 aralık salı günü yapılan toplantısının ardından Başbakan'ın yönelttiği ağır eleştiriler ve Ankara Cumhuriyet Başsavcısı'nın Mustafa Koç hakkında inceleme başlatması iş dünyasını germişti. 
     Mustafa Koç söz konusu toplantıda, Van YYÜ Rektörü Prof. Dr. Yücel Aşkın'a yapılan muameleyi ve uzun gözaltı süresini onaylamanın mümkün olmadığını söylemişti. 
     Başbakan Recep Tayyip Erdoğan ise aynı gün TÜSİAD ve muhalefet partilerinin rektör Yücel Aşkın davasına ilişkin yorumlarıyla anayasal suç işlediklerini belirtmişti. 
     TÜSİAD Başkanı Ömer Sabancı 22 aralıkta Denizli'de yaptığı konuşmada yumuşak bir üslupla TÜSİAD'ın sadece ekonomik konularda değil, Türkiye'yi ilgilendiren her konuda çalışmalar yaptığını söyleyerek, Başbakan'ın "ekonomiyle ilgili öneriler getirsinler" sözüne karşılık vermişti. 
     
     Açıklama yapanlar incelemede 

     Ankara Cumhuriyet Başsavcılığı ise, 22 aralıkta rektör Yücel Aşkın'ın yargılanmasına ilişkin yapılan tüm açıklamalar hakkında 'yargı görevi yapanı etkileme' suçundan inceleme başlattı. 
     Ankara Cumhuriyet Başsavcısı Hüseyin Boyrazoğlu, konuyla ilgili bir Cumhuriyet Savcısı görevlendirileceğini söyledi. 
     İncelemenin yeni TCK'nın 277'nci maddesinde tanımlanan 'yargı görevini yapanı etkileme' ve 288'inci maddesinde tanımlanan 'adil yargılamayı etkilemeye teşebbüs' suçları çerçevesinde yürütüldüğü belirtildi. 
     İnceleme sonucunda, Aşkın'ın yargılanmasına ilişkin açıklama yapanlar hakkında 'suç unsuru' görülürse soruşturma başlatılmasına karar verilecek. 
     
</TEXT>
</DOC>
