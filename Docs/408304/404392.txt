<DOC>
<DOCNO> 404392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/dunya/adun.html </URL>
<DATE> 2005/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bask'a sanal bağımsızlık 
</HEADLINE>
<TEXT>


Bask Parlamentosu, 'ılımlı milliyetçi' Başbakan İbarretxe'nin Bask'ın özerkliğini bağımsızlık sınırına kadar genişleten önerisini kabul etti 

DIŞ HABERLER SERVİSİ 


İspanya'da 40 yıldır ayrılıkçı şiddete sahne olan Bask bölgesinin parlamentosu, İspanya'dan tam bağımsızlığa ramak bırakan bir öneriyi kabul etti. 75 üyeli parlamentoda önceki gün yapılan oylamada 35'e karşı 39 oyla kabul edilen öneri, 1978'deki anayasa değişikliğiyle geniş özerklik hakları verilen Bask bölgesini bağımsızlık yolunda birkaç adım daha ilerleterek, "İspanyol merkezi yönetimine kendi özgür iradesiyle bağlı olan bir bölge" konumunda gösteriyor. Öneriye göre, Bask halkı dilediği anda İspanya'dan ayrılma hakkına sahip oldu. 
Ancak, geçerli olabilmesi için İspanyol hükümeti ve ulusal parlamento tarafından da onaylanması gereken önerinin merkezi yönetimce kabul edilme şansının bulunmadığı belirtiliyor. 
Bask'a "sanal bağımsızlık" tanıyan öneriyi Bask Özerk Yönetimi Başbakanı ılımlı milliyetçi lider Juan Jose İbarretxe hazırladı. Öneriye göre, halen öteki özerk bölgeler Katalonya gibi kendi polisine, okuluna, sağlık sistemine ve kamu hizmeti veren servislere sahip olan ve vergi toplamada serbest olan Bask, iç işlerinde daha da geniş haklara sahip olacak. Kendi mahkemelerini kurabilecek ve AB gibi uluslararası kuruluşlarda İspanya'dan farklı olarak temsil edilebilecek. Plan, Bask bölgesine geniş özerklik veren 1978 anayasasının değiştirilmesini de öngörüyor. 

ETA destekledi 
Bağımsızlık önerisi, Bask Parlamentosu'ndan geçmesi için önce yeterli desteği bulamadı. 36 lehte oy verilen öneriye başta terör örgütü ETA'nın kapatılan siyasi kanadı Batasuna'nın yerine kurulan "Socialista Abertzaleak" partisi, tam bağımsızlık istemi kadar radikal olmadığı ve Navaro ile Fransa sınırı yakınındaki 3 Bask kentini kapsamadığı gerekçesiyle karşı çıktı. Daha sonra U dönüşü yapan aşırı milliyetçi örgütün lideri Arnaldo Otegi, parlamentodaki 3 milletvekilinin öneriyi destekleyeceğini açıkladı. Bunun üzerine öneri 39 oyla parlamentodan geçti. 
Planın sahibi Başbakan İbarretxe, "Bundan böyle Bask bölgesinde yaşayan ve burada çalışan herkes kendi kaderi üzerinde söz hakkına sahip olacak. Başkaları onlar adına karar veremeyecek. Bundan dönüş yok" dedi. Gelecek yıl Bask'ta referanduma götürülecek olan planın İspanya ulusal parlamentosunda tartışılacak olması bile İbarretxe için sembolik bir zafer olarak görülüyor. 
Bask Başbakanı İbarretxe, yayımladığı yeni yıl mesajında, Madrid'deki merkezi hükümetle "açık ve esnek" bir müzakere süreci istediklerini, bu süreç sonunda "Madrid'in rızası olsa da, olmasa da halkın görüşünü almak amacıyla referandum yapacaklarını" söyledi. 




</TEXT>
</DOC>
