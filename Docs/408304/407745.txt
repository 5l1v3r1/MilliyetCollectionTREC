<DOC>
<DOCNO> 407745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sontur51.html </URL>
<DATE> 2005/12/29/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Hırsızlığa karşı uyaran gazetenin bürosu soyuldu 
</HEADLINE>
<TEXT>

     Karaman’da "Hırsızlara Dikkat" başlığıyla vatandaşları hırsızlıklara karşı uyaran yerel gazetenin bürosu aynı gün kimliği henüz belirlenemeyen kişilerce soyuldu. 
     AA muhabirinin aldığı bilgiye göre, "Karaman’da Uyanış" isimli gazetenin İsmet Paşa Caddesi’ndeki bürosuna kapı camını kırarak giren kimliği henüz belirlenemeyen kişiler, 2 bilgisayarı alarak kaçtılar. 
     Gazetenin sahibi ve aynı zamanda Karaman Gazeteciler Cemiyeti Başkanı Ahmet Cicibıyık, yaptığı açıklamada, gazetenin bugünkü sayısında birinci sayfadan, "Hırsızlara dikkat" başlığıyla bir haber yayınladıklarını belirterek, "Haberi yaptığımız gün gazete bürosunun soyulması Karaman’da günün konusu oldu" dedi. 
     Ev ve işyeri hırsızlıklarına karşı vatandaşların uyarıldığı haberde, alınacak önlemlerin tek tek sıralandığını ifade eden Cicibıyık, " Geçmiş olsun demek için arayanlar, hırsızlara karşı vatandaşları uyardığımız haberi birinci sayfadan verdiğimizi hatırlatarak, keşke bu önlemleri önce siz uygulasaydınız diye şaka yapıyor" diye konuştu. 
     
</TEXT>
</DOC>
