<DOC>
<DOCNO> 407607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/soneko11.html </URL>
<DATE> 2005/12/29/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
'İkinci el' otomobilde durgunluk dükkan kapattırıyor 
</HEADLINE>
<TEXT>

     Haluk Yüksel AA 

''İkinci el'' otomobil piyasası, kredi faizlerindeki düşüş, sıfır otomobillerdeki kampanyalı cazip fiyatlar ve kullanılmış otomobillerin yatırım aracı olmaktan çıkması nedeniyle, yaklaşan yılbaşı ve uzun Kurban Bayramı tatiline rağmen, durma noktasına geldi. 
     Bursa Oto-Koop Başkanı Rasim Hazar, geçmiş yıllarda yılbaşı ile Ramazan ve Kurban bayramları yaklaştığında ikinci el otomobil satışlarının ciddi oranda arttığını anımsatarak, bu yıl tersine inanılmaz bir durgunluk yaşadıklarını, en fazla satış yapacakları dönemde ''yaprak kımıldamadığını'' söyledi. 
     Hazar, kampanyalı fiyatlar yüzünden sıfır otomobillerle ''ikinci el'' otomobiller arasındaki fiyat farkının azaldığını, bunda kredi faizlerindeki düşüşün de etkili olduğunu ifade ederek, vatandaşların kullanılmış otomobilleri artık yatırım aracı olarak görmediğini dile getirdi. 
     Bursa Oto-Koop'ta, dükkanların ve otoparkların araçlarla dolduğunu, ancak alıcı olmadığını vurgulayan Hazar, şöyle konuştu 
     ''Geçmiş yıllarda, yılbaşı ve bayramlarda altımızda binecek araba kalmıyordu. Kendi aracımızı dahi satıyorduk. Şimdi, dükkanlar da dışarısı da dolu ama soran yok. Durgunluk dükkan kapattırmaya başladı. Oto-Koop'taki 230 dükkandan 25'i ticari faaliyetine son verdi. Yılbaşından sonra da kapanan dükkanlara yenileri eklenebilir. İkinci el tamamen bitti, müşteriye hasret kaldık. Eskiden bir dükkana, günde 10-15 kişi gelirdi, bugün 10 günde 1 kişi gelmiyor. Bu gidişle 6 ay sonra ikinci el piyasası kalır mı o bile belli değil.'' Hazar, geçen yıla göre fiyatların 2-5 milyar lira arasında gerilediğini, buna rağmen talep olmadığını ifade ederek, ''ikinci el'' otomobil sahiplerinin daha çok sıfır otomobil alırken ''takas''ı tercih ettiklerini bildirdi. 
     Bursa Oto-Koop'ta bazı modellerin "ikinci el" fiyatları şöyle 
     

Marka Model En düşük En yüksek Doğan 2001 11.000 12.000 Şahin 2001 10.000 11.000 Palio 1.2 2001 10.500 11.500 Renault Clio Symbol RNA 2001 11.000 12.000 Renault Clio HB 2001 14.000 15.000 Renault 1.4 RNA 2001 12.000 13.000 Renault Megan RTX 2000 16.000 17.000 Ford Focus Ambiente 2001 15.000 16.000 Opel Astra CD 2000 16.000 17.000 Opel Corsa 1.2 2001 14.000 15.000 Opel Corsa 1.4 Enjoy 2004 19.000 20.000 Honda Civic 1.6 2001 16.000 17.000 Hyundai 1.3 2001 11.000 12.000 Hyundai 1.3 LX 2001 11.000 12.000 Toyota Corolla Terra 2001 13.000 14.000 Volkswagen Bora 2001 19.000 20.000 Passat Trendline 1.8 2001 20.000 21.000      

     
</TEXT>
</DOC>
