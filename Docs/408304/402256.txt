<DOC>
<DOCNO> 402256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/yasam/axyas01.html </URL>
<DATE> 2005/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD uzlaşmıyor dünya ısınacak 
</HEADLINE>
<TEXT>


ABD, küresel ısınmaya yol açan gazları sınırlayan Kyoto Sözleşmesi'ni onaylamadı 


Kanada'nın Montreal kentinde iki haftadır süren ve iklim değişikliğiyle mücadeleye 2012'den sonra da devam edilmesi için anlaşma sağlamayı hedefleyen Birleşmiş Milletler BM konferansı sona erdi. 
Sanayileşmiş 34 ülkenin katıldığı, küresel ısınmaya yol açan sera gazlarının salımına sınır getiren ancak yedi yıl sonra sona erecek Kyoto Sözleşmesi'nin yenilenmesini amaçlayan konferansta, uzlaşmaya varılması için önceki gece bakanlar düzeyinde oturum yapıldı. 
Zirvenin sonuç bildirgesi henüz açıklanmazken, kapanışa kısa bir süre kala gelen son haberlerde, uzlaşma konusunda ilerleme sağlanamadığı belirtildi. Kyoto Sözleşmesi'ni onaylamayan ABD, her türlü zorlayıcı çok taraflı girişime karşı çıkarken, Brezilya, Hindistan ve Çin gibi ülkelerin de çekimser tavırlarını sürdürdükleri gelen haberler arasında. 
Greenpeace'e göre ABD, "iklim değişikliğiyle uzun vadede mücadele konusunda görüşmelerin başlatılmasıyla ilgili uzlaşma projesini çektiğini" Kanada başkanlığına iletti. ABD'nin bu reddinin, önceki akşam Kanada Başbakanı Paul Martin'in çekimser ülkelere hitaben, "Dünyada bir bilinç oluştu, bunu dinlemenin zamanı" şeklindeki açıklamasından sonra gelmesine dikkat çekiliyor. 
Rusya ve Japonya, 2015'te sera gazını en çok salan ülkeler haline gelecek Çin ve Hindistan gibi ülkelere zorlayıcı tedbirler uygulanmasını istiyor. 

Karamsarlık h kim 
Konferansın sona ermesine kısa bir süre kala katılımcı ülkeler arasında karamsarlık hissedilirken, Hindistan Çevre Bakanı Thiru Raja'nın, "iklim değişikliğiyle gelecekte mücadelede sanayileşmiş ülkelerle gelişmekte olan ülkeler arasında ortaklık kurulması ve pratik eylemler uygulanması" yönündeki açıklaması da bu karamsar ortamı dağıtmaya yetmiyor. 




</TEXT>
</DOC>
