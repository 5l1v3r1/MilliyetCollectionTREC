<DOC>
<DOCNO> 402397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/dunya/axdun02.html </URL>
<DATE> 2005/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Pinochet'nin işkencelerinden başkanlığa... 
</HEADLINE>
<TEXT>


DIŞ HABERLER SERVİSİ 


1970'lerde 23 yaşında tıp fakültesinde öğrenciyken askeri diktatör General Augusto Pinochet rejimi tarafından işkenceden geçirilen Şilili Michelle Bachelet, bugünkü devlet başkanlığı seçiminin bir numaralı favori adayı. Şimdi 3 çocuk annesi olan 54 yaşındaki solcu doktor, işkence hücresinden başkanlık sarayına doğru hızla yol alırken, kendisini hapse attırıp sürgüne gönderen General Pinochet 90 çeşitli yolsuzluk davaları nedeniyle ev hapsinde ve olan biteni çaresiz biçimde izliyor. 
Son kamuoyu yoklamalarının yüzde 41 oy oranıyla başkanlık şansı en fazla aday olarak gösterdiği Michelle Bachelet, eğer seçilirse, küçük bir ülke olan Guyana sayılmazsa, Güney Amerika'nın önemli bir ülkesinde ilk kadın başkan olarak tarihe geçecek. İktidardaki merkez sol koalisyonunun adayı olan Bachelet'nin, seçimin bugünkü ilk turunda seçilmesi için yüzde 50 barajını aşması gerekiyor, aksi halde seçim ikinci tura kalacak. 

Eski işkencecileri affetti 
Şili Gizli Servisi DİNA , 30 yıl önce Dr. Bachelet ve annesini gözaltına alarak işkence yaptı. O tarihte hava generali olan babası da, Pinochet'nin darbeyle devirdiği sosyalist Başkan Salvador Allende'nin solcu hükümetiyle işbirliği yaptığı gerekçesiyle işkenceye uğradı ve işkence tezg hında kalp krizi geçirerek öldü. 
Şili halkına, "Sizi koruyacağım" diye seslenen Dr. Bachelet, orta sınıfla kurduğu çok sıcak ilişkiler sayesinde Şili'nin Eva Peron'u olarak isim yaptı. 2000'de sağlık, 2 yıl sonra da savunma bakanı olan Dr. Bachelet, eski işkencecileri affettiği için uzlaşma ve barış sembolü olarak Şili'nin Nelson Mandela'sı diye de anılıyor. 


</TEXT>
</DOC>
