<DOC>
<DOCNO> 405405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sonspo03.html </URL>
<DATE> 2005/12/21/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Cavcav'a tehdit telefonları yağıyor 
</HEADLINE>
<TEXT>

     Gençlerbirliği Kulübü Başkanı İlhan Cavcav'ın Fenerbahçe Kulübü hakkında yaptığı açıklamalardan sonra tehdit telefonları alması nedeniyle, Gençlerbirliği Kulübü girişinde güvenlik güçlerince önlem alındı. 
     Başkan Cavcav'ın Fenerbahçe taraftarlarından çok sayıda tehdit telefonu alması üzerine kulüpte, fabrikada ve evinin önünde geniş güvenlik önlemleri aldırdığı bildirildi. 
     Öte yandan, tehditlerin ciddi boyutlara ulaştığı ve bu yüzden alınan önlemlerin daha da artırılacağı belirtildi. 
     
     Cavcav ne demişti 

     Gençlerbirliği Başkanı İlhan Cavcav, Kulüpler Birliği'nden ayrılma düşüncesinde olan Fenerbahçe'yi bölücü terör örgütü PKK'ya benzetti. Ancak daha sonra yanlış anlaşıldığını ifade eden Cavcav, özür diledi. 
     Cavcav, "Fenerbahçe'ye ve diğer büyük kulüplerimize bu tür sözler söylemek ne benim, ne de başkasının haddine düşer. Yaptığım açıklamalar saptırıldı. Ben aslında, 'Terör nasıl Türkiye'yi ikiye bölmeye çalışıyorsa, Fenerbahçe de Türk futbolunu ikiye bölmeye çalışıyor' dedi. Bu yanlış anlaşılma nedeniyle Fenerbahçe camiasından özür diliyorum" ifadesini kullandı. 
     Cavcav'ın bu açıklamalarına Fenerbahçe'den de yanıt gecikmedi. Fenerbahçe Yönetim Kurulu'nun Olağanüstü Toplantısı'ndan sonra açıklama yapan Başkan Aziz Yıldırım, "özrü kabahatinden büyük" dedi. 
     Yıldırım, "hukukçularımızla beraber konuştuk. Cumhuriyet savcılığına suç duyurusunda, İstanbul, Ankara valiliklerene, şiddet yasasına, İçişleri, Adalet Bakanlıkları hatta Başbakanlığa kadar yarından itibaren suç duyurusunda bulunacağız. Yaşlılığına veriyoruz. Özrü kabahatinden beter. Türk sporundan elini çeksin" şeklinde konuştu. 

     
</TEXT>
</DOC>
