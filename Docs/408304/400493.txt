<DOC>
<DOCNO> 400493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/sonspo13.html </URL>
<DATE> 2005/12/04/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Almanya Federasyonu Alpay hakkında soruşturma başlattı... 
</HEADLINE>
<TEXT>

     Almanya Futbol Fedrasyonu DFB Birinci Lig Bundesliga takımlarından FC Köln'de oynayan milli futbolcu Alpay Özalan hakkında soruşturma başlattı. 
     DFB'nin resmi internet sayfasinda yer alan haberde, federasyonun denetleme komisyonu başkanı Horst Hilpert'in, dünkü Hamburg SV-FC Köln karşılaşmasında, Alpay'ın 64. dakikada rakibi Guy Demel'e karşı kasıtlı olarak dirsek attığı görüşünde olduğu, bunun da sportmence bir hareket olmadığına karar verdiği belirtildi. 
     Hilpert'in, yarın bu olayla ilgili olarak karşılaşmanın hakemi Jochen Drees'i de dinleyeceği kaydedildi. 
     Drees, karşılaşmadan sonra yaptığı açıklamada, Alpay'ın dirsek attığı pozisyonu görmediğini belirterek, ''Pozisyonu görseydim sportmenliğe aykırı olarak değerlendirirdim'' dedi. 
     FC Köln Teknik Direktörü Uwe Rapolder de, Alpay'ın kendisini kontrol altına tutması gerektiğini belirterek, ''Biz, örnek alınan insanlarız. Ben buna anlayış gösteremem. Biz savaş alanında değiliz. Futbol sahasındayız'' diye konuştu. 
     FC Köln Menajeri Andreas Rettig de, Alman spor televizyonu DSF'ye yaptığı açıklamada, Alpay'ın 6 Aralık'taki MSV Duisburg karşısında kadroya alınmayacağını söyledi. Alpay'ın İstanbul'daki İsviçre maçında yaşanan olaylar nedeniyle baskı altında olduğunu ileri süren Rettig, ''Alpay, göründüğü gibi sert biri değil'' dedi. 

     
</TEXT>
</DOC>
