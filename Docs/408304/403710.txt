<DOC>
<DOCNO> 403710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sonsiy01.html </URL>
<DATE> 2005/12/15/ </DATE>
<TIME> 07.25 </TIME>
<AUTHOR>  </AUTHOR>
<HEADLINE>
Niğde Valisi'ne boşanmak isteyen eşinden suçlama... 
</HEADLINE>
<TEXT>

     ANKARA Milliyet 

Niğde Valisi Gündüz Beder'in 31 yıllık eşi Zeynep Beder, eşinin kendisini Vali Konağı'ndan kovduğu ve çalışanların önünde hakaret ettiği iddiasıyla boşanma davası açtı. Valinin banka hesaplarındaki para ve gayrımenkullerine tedbir koyduran Beder ayrıca tazminat talebinde bulundu. Ankara 11. Aile Mahkemesi'nde açılan boşanma davasının dilekçesinde, Zeynep Beder'in 31 yıllık süren evlilik hayatındaki geçimsizliğe, çocuklarının küçük olması nedeniyle tahammül ettiği kaydedildi. Dilekçede valinin eşine valilik çalışanları önünde hakaretler yağdırdığı, resmi konuttan kovduğu, bu nedenle Zeynep Beder'in Ankara'daki ağabeyinin yanına sığınmak zorunda kaldığı anlatıldı. Aylık 1500 YTL nafaka isteyen Zeynep Beder ayrıca 35 bin YTL maddi ve 40 bin YTL manevi tazminat talebinde bulundu. Zeynep Beder'in, valinin üzerine kayıtlı otomobil, İzmit'te arazi, Kuşadası Aktur Sitesi'nde arazi ve yazlık, Ankara Yenimahalle'deki bir gayrimenkulle banka hesaplarındaki para üzerine tedbir koydurduğu da öğrenildi. 
     
</TEXT>
</DOC>
