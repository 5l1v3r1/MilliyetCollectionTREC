<DOC>
<DOCNO> 403809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sontur47.html </URL>
<DATE> 2005/12/15/ </DATE>
<TIME> 20.10 </TIME>
<AUTHOR>  </AUTHOR>
<HEADLINE>
İzmir Tv'yi bastıkları öne sürülen 8 zanlı serbest bırakıldı 
</HEADLINE>
<TEXT>

     İzmir'de 5 gün önce, Ege TV'de canlı yayınlanan spor programı sırasında, stüdyoya girerek dekorlara zarar veren ve Karşıyaka taraftarı oldukları öne sürülen 8 zanlı, çıkarıldıkları mahkemece serbest bırakıldı. 
     Alınan bilgiye göre, Asayiş Şube Müdürlüğü Gasp Büro Amirliği'nde işlemleri tamamlandıktan sonra İzmir Adliyesi'ne gönderilen M.E.Y, M.Ş, F.H, D.E, H.G, M.K, D.Ç. ve C.V, nöbetçi savcılıktaki ifadelerinin ardından, tutuklanmaları talebiyle nöbetçi mahkemeye sevk edildi. Zanlılar, çıkarıldıkları mahkemece, tutuksuz yargılanmak üzere serbest bırakıldı. 
     Bu arada, stüdyoya giren grubun elebaşı olduğu iddia edilen ve bu sabah Karşıyaka'da saklandığı arkadaşının evinde yakalanan A.T'nin sorgulamasının sürdüğü, yarın adliyeye sevk edileceği bildirildi. 
     Ege TV'de 5 gün önce canlı yayınlanan ''Futbol Dosyası'' programı sırasında, güvenliği aşarak stüdyoya giren ve Karşıyaka taraftarı oldukları ileri sürülen bir grup, tezahürat yapıp dekora zarar verdikten sonra koşarak televizyon binasından çıkmıştı. 
     Polis ekipleri, olayla ilgili M.E.Y, M.Ş, F.H, D.E, H.G, M.K, D.Ç. ve C.V'yi gözaltına almıştı. 
     
</TEXT>
</DOC>
