<DOC>
<DOCNO> 400359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/guncel/axgun02.html </URL>
<DATE> 2005/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Engel'leri aşamadılar 
</HEADLINE>
<TEXT>


Dünya Özürlüler Günü'nde engellilerin sorunlarına dikkat çekmek için Türkiye genelinde bir dizi etkinlik düzenlendi. Engelliler, hemen her yerde karşılarına çıkan engeller nedeniyle pek çok etkinliğe katılamadı 

HABER MERKEZİ 

Dünya Özürlüler Günü'nde çeşitli etkinliklerle "farklılıkları"na dikkat çekmek isteyen engelliler yine zorluklarla karşılaştı. 
Devlet Bakanı Nimet Çubukçu ile birlikte Anıtkabir'i ziyaret eden bir grup engelli, merdivenleri çıkmakta zorluk çekince, arkadaşları ve görevli askerler kendilerine yardımcı oldu. Bazı engelliler, merdivenlerden çıkamayarak çelenk konulması ve saygı duruşuna katılamayınca, Anıtkabir'in bir an önce engellilerin ziyaretine uygun olarak dizayn edilmesini istedi. 

Düşündüren espriler 
Ankara'da düzenlenen toplantıya ise, DYP ve ANAP liderleri Mehmet Ağar'la Erkan Mumcu katıldı. "Sakata gelmeyelim", "Metin'in gözleri de açıldı", "Kör müsün" gibi esprilerin yapıldığı toplantıda konuşan Türkiye Sakatlar Konfederasyonu Başkanı Faruk Öztimur, Devlet Bakanı Nimet Çubukçu'nun İstanbul'da düzenlenen bir etkinlik nedeniyle toplantıya gelmediğini, 15 yıldır ilk kez 3 Aralık'ta bakansız toplantı yaptıklarını söyledi. 

'Engellilik kutlanmaz ' 
"Özürlüler Günü kutlandı" başlığıyla haber yapılmasına tepki gösteren engelli sanatçı Metin Şentürk de, "3 Aralık, bizim sorunlarımızı duyurma imk nı bulduğumuz bir gün. Yoksa hiç kimse engelli olduğu için kutlama yapmaz" dedi. 
Metin Şentürk, son günlerde tartışma yaratan alt kimlik-üst kimlik tartışmalarına da gönderme yaparak şu espriyi yaptı 
"Üst kimlik olan engelli Türk vatandaşının yüzü, alt kimlik olan diğer vatandaşlar başarılı, çalışkan ve üretken olursa gülecek." 
Gaziantep Büyükşehir Belediyesi Sergi Salonu'nda Ressam Yaşar Bozkurt tarafından, geliri engellilere bırakılmak üzere bir sergi açıldı. 

Sergiye katılamadılar 
Ancak sergiyi gezmeye gelen engelliler merdiven engeliyle karşılaştı. İkinci kattaki sergi salonuna çıkamayan engelliler, açılışı yapmak üzere gelen Vali Lütfullah Bilgin'e, binada asansör olmaması nedeniyle şik yette bulundu. 

Ata'nın huzurunda büyük ayıp 

Bir grup engelliler, Dünya Özürlüler Günü nedeniyle Anıtkabir'i ziyaret etti. Kamu binaları başta olmak üzere hemen her yerde engellerle karşılaşan engelliler, aynı sorunu Ata'nın huzuruna çıkarken de yaşadı. Anıtkabir'de engelliler için özel yol veya asansör yapılmadığı için, yürümekte zorlananlara arkadaşları ve görevli askerler yardım etti. 

Adana'da da unutuldular 

Adana'daki etkinliklere katılan engelliler de Merkez Park'ta model uçak şovunu ve motorlu paraşüt gösterisini izledi. Ancak oturacak bir sandalye bulamayan engelliler, burada kendilerine dağıtılan kumanyaları yere oturarak yemek zorunda kaldı. 

Kamu-Sen Sınıfta kaldık 

Türkiye Kamu-Sen'in Dünya Özürlüler Günü dolayısıyla yaptığı araştırmada, 2004'te kamuda 47 bin engelli memur istihdam edilmesi gerekirken sadece 8 bin 300 engelliye iş verildiği, 19 bin 300 engelli işçi kontenjanında da sadece 5 bin kontenjan açıldığı ortaya çıktı. Araştırma sonuçlarını açıklayan Türk Sağlık - Sen Genel Başkanı Önder Kahveci, "8.5 milyon engelli iş bulamamaktan yakınıyor. Kamuda çalışan engelli personel, görev aldıkları yerlerde fiziki koşullar nedeniyle sıkıntı yaşıyor" dedi. 
Ankete katılan 614 engelli kamu çalışanından yüzde 85'i de kamuda işe girmekte zorluk yaşadığını, yüzde 72'si engelli oluşu nedeniyle işyerinde yükselemediğini, yüzde 61'i işyerinde ayrımcılığa maruz kaldığını belirtti. 



</TEXT>
</DOC>
