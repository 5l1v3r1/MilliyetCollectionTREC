<DOC>
<DOCNO> 404585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/magazin/axmag01.html </URL>
<DATE> 2005/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
10 bin dolarlık 'Çırak' Şebnem'ine kavuştu 
</HEADLINE>
<TEXT>


Çırak yarışmasında birinci olarak 10 bin dolar maaşla işe başlayan Ahmet Işık, Şebnem Akçınar'la dünya evine girdi 

BORA BAĞCIBAŞI 

Kanal D'de yayımlanan "Çırak" isimli yarışmada üniversite mezunu rakiplerini geride bırakarak, 10 bin dolar maaşla Anadolu Endüstri Holding bünyesinde işe başlayan ticaret lisesi mezunu Ahmet Işık, muradına erdi. 
Işık, beş yıldır birlikte olduğu ancak işsiz olduğu için evlenemediği sevgilisi Şebnem Akçınar'la önceki gece Ortaköy Princess Otel'de evlendi. Işık'ın nik h şahitliğini Anadolu Grubu İcra Başkanı Tuncay Özilhan ve Coca Cola insan kaynakları yöneticisi Aliye Alptekin, Akçınar'ın şahitliğini ise çocukluk arkadaşı Füsun Demir yaptı. 

Balayı Bali'de 
300 kişinin katıldığı düğünde heyecanlı olduğu gözlenen Işık, "İşsiz olduğum dönemde Şebnem'in ailesinden bu ilişkiyi gizlemiştik. Sonunda birbirimize kavuştuk" dedi. Özilhan da, "34 yıllık tecrübesi olan birisi olarak şu tavsiyede bulunuyorum Birbirinize her zaman sevgiyle, saygıyla yaklaşın, birbirinize özen gösterin ve özverili olun. Evlilik müessesesi rekabet değil, bir paylaşım ve uzlaşım müessesesidir" diye konuştu. 
"Evlilik cüzdanı kadınlara verilir ama ben ortaklık şimdiden başlasın istiyorum" diyen Özilhan, nik h cüzdanını genç çifte takdim etti. Çift, balayı için bir haftalığına Bali adasına gidecek. 



</TEXT>
</DOC>
