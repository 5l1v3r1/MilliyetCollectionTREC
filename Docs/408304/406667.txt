<DOC>
<DOCNO> 406667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/soneko09.html </URL>
<DATE> 2005/12/26/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Piyasalar bu hafta bütçe oylaması ve MGK toplantısına odaklanacak... 
</HEADLINE>
<TEXT>

     Piyasalarda bu hafta, 2006 yılı bütçe oylaması, Milli Güvenlik Kurulu MGK Toplantısı, Hazine'nin Ocak ayı borçlanma programı, petrol fiyatları, makroekonomik veriler ve siyasi gelişmeler takip edilecek. 
     Gedik Yatırım'ın haftalık değerlendirmesinde, geçtiğimiz hafta endeksin dar alanda sıkışık ve hacimsiz hareket ettiği, içerde önemli bir beklenti olmaması nedeniyle genelde dış gelişmelerin izlendiği ve gelen satışların seans içinde karşılandığı kaydedildi. 
     İleriye dönük olumlu beklentiler devam etmesine karşın yılsonu nedeniyle yabancı ilgisinin azalması ve 2006'da uygulanacak yeni vergi kanununun yansımalarını görmek amacıyla yatırımcıların fazla risk almak istememelerinin sıkışıklığın önemli nedenleri arasında sayıldığı değerlendirmede, ''alternatif piyasalardaki sakin seyir, petrol fiyatlarındaki dalgalanma ve dış piyasalardaki yükselişler, Rekabet Kurulu'nun bazı çimento şirketlerinin satışına onay vermemesi, ABD verileri, Koç Holding'in Yapı Kredi Bankası için belirlediği çağrı fiyatının Sermaye Piyasası Kurulu SPK tarafından kabul edilmemesi ve SPK'nın belirttiği fiyatın da Koç Grubu tarafından yüksek bulunması, Anayasa Mahkemesi'nin Telekom'un özelleştirmesinin iptaline dair başvuruyu reddetmesi ve siyasi gelişmelerin'' geçtiğimiz hafta için sayılabilecek önemli gündem maddeleri olduğu belirtildi. 
     Değerlendirmede, bu hafta için önemli bir beklenti olmamakla beraber, ''2006 yılı bütçe oylaması, MGK toplantısı, Hazine'nin Ocak ayı borçlanma programı, petrol fiyatları, makroekonomik veriler ve siyasi gelişmelerin takip edileceği ayrıca faizlerdeki yüzde 14 bileşiklerin altında kalıcılık açısından Aralık ayı enflasyon beklentilerinin de'' önem taşıyacağı ifade edildi. 
     
</TEXT>
</DOC>
