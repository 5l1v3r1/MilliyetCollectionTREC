<DOC>
<DOCNO> 404114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sontur25.html </URL>
<DATE> 2005/12/16/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Duruşma bitiminde olaylar çıktı 
</HEADLINE>
<TEXT>

     Orhan Pamuk davasının bitiminde Şişli Adliyesi'nde olaylar çıktı, büyük bir karışıklık yaşandı. Orhan Pamuk'un bindiği otomobil durdurulup taşlandı, polis aracı kalabalığın içinden güçlükle çıkartabildi. 
     Davayı izlemek için gelen Avrupalı parlamenterler ile medyaya tepki gösteren yüzlerce kişi mahkemeden çıkanlara yumurta atmaya başladı. Tartışmalar giderek itişmeye dönüştü. 
     Duruşma çıkışında avukat olduklarını öne süren bazı kişiler de gazetecileri yumrukladı. 
     Bu arada Şişli Adliyesi'nin hemen karşısında toplanan bir grup Orhan Pamuk aleyhine sloganlar attı. 
     Avrupalı parlamenterlere önce sözlü olarak sataşıldı ardından yumurta atıldı. Bazı gazeteciler de tartaklandı. Uzaktan taş atanlar da oldu. Olaylar sırasında trafik tamamen durdu. 
     Adliye binasından saat 12.30 sıralarında çıkan Pamuk, geniş güvenlik önlemleri altında aracına bindi. Ancak bu sırada Pamuk’un aracı, çevrede bekleşen bir grup tarafından yumruklandı. Pamuk’un aracına bu gruptakiler tarafından yumurta atıldı. Olayda, aracın ön camının çatladığı görüldü. 
     
     
     PROTESTOLAR DURUŞMA ÖNCESİNDE BAŞLADI 

     Pamuk'a, adliyeye girişi sırasında pankart açan bir grup ile bazı vatandaşlar, vatan haini’ ve satılmış aydınlar’ diye bağırarak tepki gösterdi. 
     Yoldan geçen bazı araçlardaki vatandaşlar da klakson çalarak, yazara tepkide bulundu. Şişli Adliyesi'nin karşısında bulunan iki kişi, Misyoner Çocukları O. Pamuk, H. Dink, H. Cemal, M. Belge, H. Şahin, E. Katırcıoğlu, İ. Berkan’ yazılı bir pankart açtı. 
     Yurtsever Hareket’i adlı grup da Lütfen Pamuk yargılanmasın. Onun yanıtını vermek bizim görevimiz. Yapay demokrasi kahramanları istemiyoruz’ yazılı pankart açtı. 
     Hareket adına konuşan Bedri Baykam, ''Pamuk'un tamamen belirli batılı odakların üslubuyla kanıtsız, tek yanlı ve Türkiye'yi haksız duruma düşürecek sözler sarf etmesi, gerek kendisi, gerek ülkemiz adına bir şanssızlıktır'' dedi. 
     
     EURLİNGS AĞIR KONUŞTU 

     Mahkeme çıkışında karara ilişkin gazetecilerin sorularını yanıtlayan Avrupa Parlamentosu AP Türkiye Raportörü Hollandalı Camiel Eurlings, "Kötü bir gün oldu çünkü Adalet bakanı bu fırsatı duruşmanın ilk gününde dahi değerlendirmedi. Bu eski TCK’nuna göre düzenlenen bir duruşma olduğu için aslında Adalat Bakanı’nın elinde bir fırsat vardı. Gerçekten bir hayal kırıklığı, gerçekten çok şaşırtıcı oldu" dedi. 
     Eurlings, "Sayın Pamuk’un hapse girmesini isteyen özel bir parti yeni TCK’yı kullanmak istedi. Ve hala bu davanın düşürülmesi hükümetin elinde. Çok açık biçimde yeni yasayı kullanmak isteyenler var. İfade özgürlüğü açısından yeni TCK uygun değil. Gelecekte bu tür vakaların ve bu tür davaların yeniden yaşanmaması için TCK’nun kullanılması Türkiye’nin çok olumsuz bir imaj sergilemesine yol açar" değerlendirmesi yaptı. 
     Hükümetin bu davanın düşürülmesi fırsatını engelleyemediğine dikkat çeken Eurlings, "Böylece Türkiye’nin Avrupa’daki imajı zedelenmiş oldu, bunun önüne geçilemedi" dedi. Pamuk’a destek vermek ve protesto etmek için duruşmaya gelenler, çıkışta karara ilişkin gazetecilere açıklamalarda bulundu. 
     
     İNGİLİZ PARLAMENTERE VURDULAR İÇERDE AYETULLAHLAR VAR 

     Şişli Adliyesi önünde davaya gözlemci olarak katılanlar birer açıklama yaptılar. Avrupa Parlamentosu’nun İngiliz üyesi Andrew Duff, Türkiye’nin AB’ye katılmasında en büyük destekçilerden biri olduğunu belirterek şunları söyledi 
     "Ancak Türkiye’nin Avrupa’ya katılması şu olmazsa imkansız, bu dava düşürülmezse mümkün olmaz. Hakim hükümetten bir karar almasını istedi. Şu anda yargılanan Türk Hükümeti, temel evrensel ifade özgürlüğü ve insan haklarını mı destekleyecek bunu göreceğiz. Mahkemede ben sansürü destekleyen ayetullahları görmüş oldum ve bunlardan biri yüzüme vurdu. Böyle avukatların Türk demokrasisini savunduğuna inanamıyorum. Biz Orhan Pamuk’un serbest bırakılmasını görmek istiyoruz. Gerçek çok iyi bir yazar, iyi bir romancı ve Türkiye’nin en iyi elçilerinden biri. 
     Umuyorum ki Türkiye AB’ye katılacaksa insan hakları ve ifade özgürlüğünün arkasında durur. 
     
     İNGİLİZCE SİNKAF 

     Duruşmayı izlemek üzere AB organlarından gelen bazı kadın görevlilere ve parlamenterlere mahkeme kapısını tutmuş birtakım kişiler İngilizce ağır sinkaf küfürleri ettiler. Bu kişiler kadın parlamenterlere "Gidin ülkenizde kendinizi satın" şeklinde sataşıldı. Kadınlara ayrıca "O......" biçiminde küfredildi. 
     Erkek parlamenterlere de "Pe....." biçiminde sövüldüğü duyuldu. 
     
     DÜNYA BASINI BÜYÜK İLGİ GÖSTERDİ 

     YAZAR Orhan Pamuk’un bugün başlayan duruşması dünya basını tarafından da yakından takip edildi. Dünya genelinde yazılı ve görsel basına hizmet veren Amerikan Associated Press AP ve İngiliz Reuters haber ajansları, Orhan Pamuk’la ilgili gelişmeleri abonelerine süratle aktardı. 
     Associated Press, Pamuk davasının durdurulmasına ilişkin kararı önce ’Flaş’, sonra da ’Acil’ koduyla duyururken, Reuters haber ajansı da davadan sıcak gelişmeleri aktardığı yayın akışında Orhan Pamuk’la ilgili temel bilgilere de yer verdi. 
     İngiliz Yayın Kurumu BBC ise davanın durdurulması kararını internet sitesinde ’Son Dakika’ gelişmesi olarak duyurdu. BBC’nin haberinde, "Avrupa Birliği, bu davanın Türkiye’deki ifade özgürlüğüne ilişkin kuşkuları artırdığı yönünde uyarıda bulundu" ifadesi kullanıldı. 
     
     BBC WORLD BEKLENEN BİR KARAR 

     BBC World televizyonu da duruşmaya geniş yer ayırdı. İstanbul’daki muhabirine canlı bağlanan BBC, davayı 7 Şubat’a kadar durdurma kararının aslında beklenen bir karar olduğunu belirtti. Mahkeme önündeki arbedeyi de ekranlardan yansıtan BBC World, Pamuk’la yaptığı bir söyleşiyi de yayınladı. 
     CNN International da davayı yakın takibe alan uluslararası televizyonlar arasındaydı. Kanal, haberinde şu ifadeleri kullandı "Türkiye’nin en çok tanınan yazarı Orhan Pamuk aleyhinde açılan büyük dava başladı. Orhan Pamuk, ’Türkiye’nin 1 milyon Ermeni ve 30 bin Kürdü öldürdüğünü’ söylemişti. Bu nedenle toplum öfkeli. Pamuk davası aynı zamanda Türkiye ve AB arasında da krize neden oldu." 
     
</TEXT>
</DOC>
