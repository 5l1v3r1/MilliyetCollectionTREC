<DOC>
<DOCNO> 404356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sontur16.html </URL>
<DATE> 2005/12/17/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
5 soruda Pamuk davası 
</HEADLINE>
<TEXT>

     
     1 - Pamuk'un davaya konu olan sözleri neydi 
     - Pamuk 6 Şubat 2005'te İsviçre'de yayımlanan Das Magazin dergisinde "Bu topraklarda 30 bin Kürdü ve 1 milyon Ermeni'yi öldürdük. Türkiye'de hiç kimse bunu dile getirmeye cesaret edemiyor. Ben ediyorum'' dedi. 
     
     2 - Dava neden açıldı 
     - Pamuk'un sözleri Aktüel dergisinin şubat-mart sayısında yayımlandı. Kırklareli Kapalı Cezaevi'ndeki hükümlü Sebahattin Zorlu ve Kayseri'de yayıncılık yapan Mehmet Özet'in suç duyuruları üzerine Şişli Başsavcılığı 30 Haziran 2005'te dava açtı. İddianamede TCK'nın, "Türklüğü alenen aşağılamak" başlıklı 301. maddesine muhalefetle suçlanan Pamuk'un 3 yıla kadar hapsi istendi. 
     
     
     3 - Dava baştan önlenebilir miydi 
     - Hükümet, "Türklüğe hakaret" davalarını Adalet Bakanlığı'nın iznine bağlayan eski TCK döneminde harekete geçseydi önlenebilirdi. Ancak, Şişli Savcılığı'nın 17 Mayıs'ta bu konuda yönelttiği izin sorusu bakanlık tarafından, yeni TCK'nın yürürlüğe girdiği 1 Haziran 2005'ten sonra yanıtlandı. Bakanlık, "Yeni yasaya göre Adalet Bakanı'nın yetkisi yok" yanıtı ve "Röportaj, eski TCK yürürlükteyken yapıldı. Sanık lehine olan eski TCK uygulanarak dava engellenebilirdi" görüşüyle de eleştirildi. 
     4 - Pamuk, sözleri konusunda hiç açıklama yaptı mı 
     - CNN Türk'te, "Ben, ne 'Türkler Ermenileri öldürdü' dedim, ne 'biz öldürdük' dedim, ne de 'soykırım' dedim... '1 milyon Ermeni öldürüldü' lafını o an lafın gelişi öyle söyledim. Ama dürüstlük ve sorumluluk, söylediğiniz şeyin arkasında durmayı gerektirir" dedi. 
     
     5 - Şimdi ne olacak 
     - Davanın görülüp görülmeyeceğini belirleyecek olan Adalet Bakanı Cemil Çiçek'i8 önünde üç yol var. Dava Çiçek yargılama izni verirse görülecek, izin vermezse düşecek. Çiçek, yetkisinin olmadığını belirtirse, kararı mahkeme verecek. Mahkeme, bu yanıtı "izne gerek olmadığı" şeklinde yorumlayarak yargılama yapabileceği gibi "izin verilmediği" şeklinde algılayarak davayı düşürebilecek. 
     
</TEXT>
</DOC>
