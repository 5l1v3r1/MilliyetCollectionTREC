<DOC>
<DOCNO> 405567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/spor/spo02.html </URL>
<DATE> 2005/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Artçılar sürüyor 
</HEADLINE>
<TEXT>


Fenerbahçe, İlhan Cavcav hakkında "yayın yoluyla hakaret" suçlamasıyla Kadıköy Adliyesi'ne suç duyurusunda bulundu. Gençlerbirliği Başkanı ayrıca Profesyonel Futbol Disiplin Kurulu'na sevk edildi 


Fenerbahçe Kulübü'yle ilgili önceki gün yaptığı açıklamalar büyük tepki toplayan İlhan Cavcav dün Profesyonel Futbol Disiplin Kurulu'na sevk edildi. Federasyon Başkanvekili Hasan Doğan'ın talimatıyla Cavcav'ın medyada yer alan ifadelerini inceleyen Hukuk Kurulu, "Sportmenliğe aykırı hareket" gerekçesiyle Gençlerbirliği Başkanı'nı disipline gönderdi. Talimatın 5. maddesine göre işlem görecek olan Cavcav'ın 15 günden 2 aya kadar değişebilecek men cezası alacağı bildirildi. 
Fenerbahçe Yönetimi de Gençlerbirliği Spor Kulübü Başkanı İlhan Cavcav hakkında, "Yayın yoluyla hakaret" suçlamasıyla Kadıköy Adliyesi'ne suç duyurusunda bulundu. 

Şahin'den tepki 
Devlet Bakanı ve Başbakan Yardımcısı Mehmet Ali Şahin ise Gençlerbirliği Kulübü Başkanı İlhan Cavcav'ın Fenerbahçe'ye yönelik açıklamasının maksadını aştığını, kullanılan sözlerin ise hem futbol mevzuatında, hem de sporda şiddet yasasında yaptırımı olduğunu söyledi. 
Sorumluluk mevkiindeki kişilerin düşünerek konuşması gerektiğinin altını çizen Bakan Şahin, "Sayın başkan açıklamalarında maksadını aştı ve özür diledi. Belli mevkiideki kişiler önce düşünüp, sonra konuşmalı. Bu benim içinde geçerli, söz ağızda kaldığı sürece bizim esirimizdir. Ağızdan çıktıktan sonra biz onun esiri oluruz. Biz sadece kendimizi değil, arkamızdaki camiaları temsil ediyoruz. Bu konu daha fazla büyütülmemeli. Çünkü seyirciye yansır ve tansiyonun yükselmesine neden olur. Dikkat edin tansiyon yükseldikçe seyirci azalıyor, derbilerde bile tribünler boş kalıyor" diye konuştu. 
Fenerbahçe'nin Kulüpler Birliği'nden ayrılma isteğine bir yorum getiremeyeceğini de belirten Bakan Şahin, "Kulüpler Birliği bir vakıftır. Fenerbahçe'nin neden ayrılmak istediğini sorgulamak benim yetkim değil. Ancak Kulüpler Birliği ortak hareket etmelidir. Bir atasözü vardır. 'Sürüden ayrılanı kurt kapar'. Ortak hareket etseler, farklı görüşlerine rağmen ortak bir zemin yakalasalar Türk futbolu için daha güzel olur" ifadelerini kullandı. 

Kadıköy'de büyük öfke 

Fenerbahçe seyircisi Gaziantepspor maçında Gençlerbirliği Başkanı İlhan Cavcav'a sert tepki gösterdi. Maraton üst tribünde "Cavcav İmralı'ya" ve "Ordumuz dağlardan, takımımız sahalardan silecek" yazılı pankartlar açılırken, bazı tribünlerdeki Türk Bayrakları ve "Cavcav Fenerbahçe Cumhuriyeti'ni ya sev ya terk et" yazılı döviz dikkat çekti. Migros kale arkası tribününde de kısa bir süre Cavcav için kötü tezahürat yapıldığı duyuldu. Taraftarlar, çocuğu vefat etmesine rağmen geçen hafta ligde Fenerbahçe ile yapılan maçta forma giyen Denizlisporlu kaleci Souleymanou Hamidou için "Ölümden başkası yalan. Başın sağolsun" yazılı pankart açtı. 

Cavcav'a koruma 

Gençlerbirliği Başkanı İlhan Cavcav'ın Fenerbahçe Kulübü ile ilgili açıklamalarına tepkiler sürerken işyeri ve konutunun önünde yoğun güvenlik önlemleri alındı. Kırmızı-siyahlı kulübün Beştepe'de bulunan tesisleri de olası bir tehdite karşı polis tarafından kontrol edilmeye başlandı. Bu arada İlhan Cavcav ve Gençlerbirliği Kulübü'ne sarı - lacivertli taraftarlardan tepki faks ve telefonları gelmeye devam ettiği bildirildi. Başkana yönelik tehditlerin de sürdüğü ifade edildi. 

Kart patlaması 

Fenerbahçe Kulübü, İlhan Cavcav'ın açıklamalarından sonra sarı - lacivertli taraftarların Fenerbahçe Kart'a olan ilgisinin daha da arttığını açıkladı. İnternet sitesinden duyurulan haberde, "Fenerbahçe'ye yapılan çirkin açıklama sonrası Fenerbahçe Kart'ın satıldığı internet siteleri ile mağazalarda büyük yoğunluk yaşanmaktadır" denildi. Bu arada Futbol Federasyonu'nun futbolda şiddeti ve düzensizliği önlemek amacıyla uygulamaya koyduğu Mavi Bayrak projesi kapsamında 13. haftasında ödülü Fenerbahçe kazandı. 


</TEXT>
</DOC>
