<DOC>
<DOCNO> 403462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sontur12.html </URL>
<DATE> 2005/12/14/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Gemiden atılan 4 bomba köyün yakınlarına düştü 
</HEADLINE>
<TEXT>

     Ali Osman ÖNGÜR DHA 

      EDİRNE'nin Enez İlçesi, Saros Körfezi açıklarındaki askeri bir gemiden atılan 4 bomba, denizden 10 kilometre uzaklıktaki Enez'in Küçükevren Köyü yakınlarındaki ormanlık alana düştü. Patlamayan bombalardan birinin yeri belirlenirken, diğer 3'ü tüm aramalara rağmen bulunamadı. 
     8 Aralık perşembe günü, Saros Körfezi'ndeki askeri bir gemiden atılan 4 bombadan biri koyunlarını otlatan 25 yaşındaki Tuncay Kaya'nın yakınlarında ormanlık alana düştü ve büyükçe bir çukur açtı. Açıktan peş peşe atılan 4 bomba, Enez'in Küçükevren Köyü'nde yaşayanları korkuttu. Bombaların büyük bir gürültüyle Recepova Mevkii'nde ormanlık alana düştüğünü söyleyen, çoban Tuncay Kaya, Saat 11.00 sıralarında koyunlarımı otlatıyordum. Peş peşe gürültü geldi. Bombalardan biri ise 10 adım önüme düştü. Gürültünün korkusuyla koyunlarım çevreye dağıldı. Ben de çok korktum. Ama bomba bana veya koyunlarıma isabet etmedi ve patlamadı. İlk korkuyu atlattıktan sonra köye giderek haber verdim. Jandarma olay yerine geldi. Benim de ifademe başvurarak bilgi aldı'' dedi. 
     Küçükevren Köyü Muhtarı Adem Kabak ise Sabah saatlerinde büyük bir gürültü duyuldu. Sonra bombaların düştüğünü gören Tuncay Kaya, gelip bize haber verdi. Olay yerine gittik. Düşen bombalardan birinin büyük bir çukur oluşturduğunu gördük. Ben de jandarmaya haber verdim gelip inceleme yaptılar'' dedi. 
     Bombalardan birinin yeri belirlenirken, yaklaşık 3 kilometrelik alanda ormanlık alana düşen diğer 3'ü tüm aramalara rağmen bulunamadı. Bombaların köy içerisine düşmemesinin büyük bir şans olduğunu söyleyen köylüler, aksi halde büyük bir can kaybı yaşanabileceğine dikkat çekti. Yanlışlıkla atılan bombanın düştüğü yeri çalı çırpı ile kapatan köy halkı bombanın bir an önce kimseye zarar vermeden kaldırılıp imha edilmesini ve bir daha böyle hataların yaşanmamasını istedi. Bölgede güvenlik önlemi alan ve 3 bombayı aramayı sürdüren jandarma yetkilileri ise bombanın hangi gemiden atıldığıyla ilgili açıklama yapmadı. 
     
</TEXT>
</DOC>
