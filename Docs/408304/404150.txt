<DOC>
<DOCNO> 404150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sonyas16.html </URL>
<DATE> 2005/12/16/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
'Kırık kalp'ten 15 bin dolarlık yılbaşı hediyesi... 
</HEADLINE>
<TEXT>

     ABD'de kimliği bilinmeyen bir kişi, 15 bin dolar değerindeki nişan yüzüğünü, arabasının kapılarını kilitlemeyen bir adamın aracına bıraktı. 
     Polis, Massachusetts'de bir aracın içinde bulunan yüzüğün yanında, ''Mutlu Noeller. Arabanın kapılarını kilitlemediğin için teşekkürler. Arabanı çalmak yerine sana bir hediye bıraktım. Benim aşkım bittiği için, umarım bu yüzük senin sevdiğin birisinin parmağında kendine yer bulur'' yazılı not bulunduğunu söyledi. 
     Üzerinde üç pırlanta bulunan altın yüzüğün, tren istasyonunun yakınına park edilmiş bir kişinin aracına bırakıldığı, aracın sahibinin 4 gün sonra olayı polise bildirdiği belirtildi. 
     37 yaşındaki ''şanslı'' adamın, yüzüğün değerini bir kuyumcuda öğrendikten sonra, onu saklamaya karar verdiği kaydedildi. 
     
</TEXT>
</DOC>
