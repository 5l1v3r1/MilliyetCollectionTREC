<DOC>
<DOCNO> 406354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/25/guncel/gun01.html </URL>
<DATE> 2005/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tıp fakültelerine darbe 
</HEADLINE>
<TEXT>


Hükümet, tıp fakültesi olan üniversitelere sağlık harcamaları için kullanacak bütçe vermedi. Teçhizat alımı için kullanılan ödenekler ilk kez AKP hükümeti döneminde kaldırılırken, rektörler karara tepki gösterdi 

Bahar Atakan - Ankara 

Hükümet, 2006 bütçesinde, tıp fakültesi olan üniversitelerin sağlık harcamalarında kullanacakları bütçelerini sıfırladı. Tıp fakültesi hastanelerinde onarım, teçhizat alımı için kullanılan ödenekler ilk kez AKP hükümeti döneminde kaldırıldı. Üniversitelere, "onarım, inşaat ve teçhizat alımları için döner sermayalerinizi kullanın" talimatı verilirken, tıp fakültesi hastanesi bulunan üniversitelerin rektörleri hükümete tepki gösterdi. 

Tıbbi cihaz alamayacaklar 
Üniversitelerin sağlık yatırımlarının sıfırlanması diş hekimliği, veterinerlik ve eczacılık fakültelerini de etkileyecek. Ödeneklerin kesilmesiyle üniversite hastaneleri, tanı konulması ve tedavi sürecinde büyük rol oynayan tıbbi cihaz alamayacak. Hastanenin kanalizasyonunun patlaması veya çatısının akması durumunda onarım için bütçeden ödenek çıkarılamayacak. 

Sıkıntıya sokar 
Rektörler, karara tepkilerini şöyle dile getirdi 
EMİN ALICI Dokuz Eylül Bütçemizdeki sağlık harcaması sıfır. Hastanede onarım yapamayacağız. Hükümet kaynağı kendimizin bulmasını söyledi. Üniversitenin toplam bütçesindeki artış ise eksi 22. Kütüphane için yapılacak harcamalar ve demirbaş alımımız için ayrılan para çok az. 

Badana bile yapılmaz 
NUSRET ARAS Ankara Tıp fakülteleri döner sermayeyle ancak kendilerini çevirebiliyor. Geçen sene sağlık için yapılacak inşaatlara 4 trilyon 125 milyar lira ayrılırken, bu yıl miktar 4 milyar lira olarak belirlenmiş. Bu parayla badana bile yapılmaz. Laboratuvar teçhizatı da alamayacağız. Enflasyon yüzde 8 diyorlar. Yüzde 12 artış beklerken yüzde 35'lik azalma oluyor. 

Cezalandırılmak isteniyor 
ÜLKÜ BAYINDIR Ege Büyük onarım, makine teçhizat ödenekleri sıfırlandı. Vatandaş özel hastanelerde gördüğü daha iyi binaları üniversite hastanesinde bulamayacak. Tıbbi cihaz alamayacağız. İlk kez bunu yaşıyoruz. Bu büyük bir darbe. Bu durumu 2 ay önce öğrendik. DPT bize gerekçesini açıklamadı. Tıp fakülteleri cezalandırılmak isteniyor. 

Çatıya var, cihaza yok 
FERİT BERNAY 19 Mayıs Bu hastaneler zaten kamu alacakları konusunda zorlanıyorlar, üstüne üstlük ödenekler sıfırlandı. Çatının onarılması için 2 trilyon lira lazım. Üniversite hastaneleri çürüsün gitsin deniyorsa bu da bir politikadır. 
Çatıya para verince cihaza para kalmayacak. Hemşire azlığından dolayı üç yoğun bakım ünitesinden birisi açık. Döner sermaye gelirleriyle personel alalım dedik, izin vermediler. 



</TEXT>
</DOC>
