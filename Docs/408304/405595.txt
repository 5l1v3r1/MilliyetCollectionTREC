<DOC>
<DOCNO> 405595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/yazar/pulur.html </URL>
<DATE> 2005/12/22/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Hiciv ve sunucu... 
</HEADLINE>
<TEXT>


NAMDAR Rahmi Karatay, yergileriyle, Türk hicvinin Şair Eşref ve Neyzen Tevfik'ten geri kalmayan bir şairidir. Adı onlar kadar duyulmasa bile, yergileri ağızdan ağza, çok kere adı bile anılmayarak, tekrarlanır, sanki onları bir başkası yazmıştır. 
Esas mesleği öğretmenlik olan Namdar Rahmi Karatay, Atatürk'ün de ilgisini çeker ve 1. Dil Kurultayı'na katılır, lakin yaptığı konuşmadan sonra, kendi deyimiyle "yalancı, müfteri, riyak r, jurnalcı" dostlarının sayesinde diğer kurultaylara çağrılmaz. 
Şair, esas amacı bilimsel ve felsefe araştırmalarında beklediği olanaklara kavuşamayınca, mizaha, hicve, yergiye yönelir. 

"GEÇTİ Bor'un Pazarı" şiiri onun uğradığı hüsranın, beklediğini bulamamanın tepkisidir. 
"Başta kavak yelleri estiği günler hani 
Umduğumuz, neşeler, şerefler, ünler hani 
Beklenilen alaylı, şanlı düğünler hani 
Selvi gibi ümitler döndü birer iğdeye 
Geçti Bor'un pazarı, sür eşeği Niğde'ye." 

HELE "Poker Destanı"ndaki yenik düşen bir aydının isyanı itirafı 
"Bu hayat pokerinde bize ancak pas düştü 
Elime per gelmeden ellere fulas düştü, 
Şimdi artık mahvolan ömrüm için yas düştü 
Yoksulluk kimsesizlik çöktü kara kış gibi 
Harcadım hayatımı beş paralık fiş gibi." 

NAMDAR Rahmi Karatay'ın hicivleri topluma, düzene karşıdır, toplumun değerlerini eleştirir ve hakkı olmayanların, bu düzenden otladıklarını anlatır, kendisi gibi düşünenleri de uyarır 
"Fırsatı iyi kolla sakın olma dangalak 
Genç iken vur partiyi, durma ye keyfine bak 
Sonra iç şampanyalar, viskiler bardak bardak 
Dokunuyor üç kadeh şimdi bizim mideye 
Geçti Bor'un pazarı, sür eşeği Niğde'ye." 

BUGÜN de tıpkı Namdar Rahmi Karatay gibi düşünen, isyan eden, umutlarını yitiren nice insan vardır, ama onlar duygularını onun gibi k ğıda dökemezler ki 

MESELA, geçen salı günü "Posta" gazetesinin birinci sayfasında "Canlı Villa" klişesiyle okudukları haberden sonra... 
"Kanal D'de yayımlanan Canlı Canlı adlı magazin programının sunucusu Gül Gölge, Bodrum Yalıkavak'tan 350 milyara villa satın aldı. Evinin dekorasyonu için hiçbir masraftan kaçınmayan Gül Gölge 'Yıl boyunca çalışıp kazandım. Hayalimdeki eve kavuştum. Şimdi hedefim İstanbul'da bir ev sahibi olmak' dedi." Suna Akyıldız . 

YOOO, hemen kendinizi Namdar Rahmi Karatay sanıp kaleme k ğıda sarılmayın. Bir zamanlar Türkiye için "Küçük Amerika" olacak derlerdi, işte oldu. "Fırsatlar ülkesi" burası, fırsatını bul, bir senede 350 milyara villa al, inşallah seneye de İstanbul'da... 
Yeter ki çalışın.. 
Lakin, zinhar kafanız çalışmasın, malum ya, "Çalışan kafalara zararlı fikirler üşüşür..." 
Hem şart mı kafanızın çalışması. Eller, kollar, bacaklar, göğüsler, kalçalar, ağızlar, diller, dudaklar çalışsa yetmez mi 
Boş lafı bırakın da çalışın 



</TEXT>
</DOC>
