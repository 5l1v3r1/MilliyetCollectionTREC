<DOC>
<DOCNO> 404763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sonspo19.html </URL>
<DATE> 2005/12/19/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Konyaspor tatile istediği gibi giremedi... 
</HEADLINE>
<TEXT>

     Konyaspor Basın Sözcüsü Güven Öten, ligin başından bu yana son vuruşlarda yaşadıkları sıkıntı yüzünden Vestel Manisaspor maçında galibiyete ulaşamadıklarını söyledi. 
     Öten, AA muhabirine yaptığı açıklamada, Turkcell Süper Ligi'nin ilk yarısını hedefledikleri 25 puanın 3 puan gerisinde tamamladıklarını belirtti. 
     Kendi sahalarında mutlak galibiyet parolası ile çıktıkları Vestel Manisaspor maçını almaları durumunda büyük avantaj sağlayacaklarını ifade eden Öten, beraberlik nedeniyle bu önemli avantajı ellerinden kaçırdıklarını bildirdi. 
     Rakibin beklediklerinden daha sert oynadığını, bunun da oyuncularını olumsuz etkilediğini vurgulayan Öten, şunları kaydetti 
     ''Vestel Manisaspor'un, oynadığı oyunla, Konya'ya sadece beraberlik için geldiği açıkça görüldü. Yakaladıkları tek pozisyonu gole çevirdiler, ancak yine de biz, sahada güzel olanı yapmaya çalıştık. 15'e yakın net gol pozisyonu yakaladık, ama ligin başından bu yana son vuruşlarda yaşadığımız sıkıntı yüzünden Vestel Manisaspor maçında galibiyete ulaşamadık. Gol atamayınca maç bana göre zevkli olmadı. Ara tatile bu şekilde girmek istemezdik.'' Öten, geçen yıla göre ilk yarıyı 1 puan daha ilerde bitirdiklerini belirterek, ''Bu açıdan kendimizi başarılı görüyoruz. İkinci yarı fikstür avantajımız var. En az 30 puan almayı ve üst sıraları zorlamayı hedefliyoruz. Yapacağımız transferlerle ikinci yarı hedefimize ulaşacağımıza inanıyorum'' diye konuştu. 
     
</TEXT>
</DOC>
