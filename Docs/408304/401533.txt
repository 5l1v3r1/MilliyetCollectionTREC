<DOC>
<DOCNO> 401533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/guncel/gun03.html </URL>
<DATE> 2005/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Valiye 'Mercedes' tepkisi 
</HEADLINE>
<TEXT>


Samsun Valisi Mustafa Demir'in, memur maaşlarının yatırılması karşılığı bankadan aldığı araç tartışma yarattı 

DAVUT AKTAŞ Samsun DHA 

Samsun Valisi Mustafa Demir'in kamu çalışanlarının maaşlarının yatırılması karşılığı özel bir bankadan 300 bin YTL'lik Mercedes S 350 makam otomobili alması kentte tepki çekti. 
Samsun'da 2003'ten bu yana görev yapan Demir'in son model makam otomobili kentte günün konusu oldu. Peugeot makam aracının sık sık arıza yaptığını, birkaç kez yolda kaldığını kaydeden Demir, "Devletin kasasından tek kuruş çıkmadı. Banka, İl Özel İdaresi'ne bağlı 130 memur maaşıyla 1200 işçinin ücretlerinin yatırılması karşılığı böyle bir hediye vermeyi uygun gördü. Bu iyi niyetli, hemen her ilin valisinin yaptığı çalışma" dedi. Bir ay sonra yaş haddinden emekli olacağını anımsatan Demir, şunları söyledi 
"Devlet büyüklerini havaalanından aldığımızda aracımıza biniyorlar. Yolda kalacağız diye yüreğim ağzıma geliyordu. Samsun'a yakışır bir araç temin ederek valilik makamına kazandırdık. Yaptıklarımızı seven de olacak, sevmeyen de ama üzüldüm." 



</TEXT>
</DOC>
