<DOC>
<DOCNO> 407630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/soneko34.html </URL>
<DATE> 2005/12/29/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
İtalya Merkez Bankası'nın yeni başkanı Draghi 
</HEADLINE>
<TEXT>

     İtalya Merkez Bankası'nın yeni başkanı belirlendi. 19 Aralık'ta Antonio Fazio'nun istifası sonrasında boşalan Merkez Bankası başkanlığı görevine Mario Draghi'nin atandı. 
     İtalyan hükümetinin başkanlık için düşündüğü aday konumundaki Goldman Sachs'ın Avrupa Başkan Yardımcısı ve İtalya Hazine Eski Genel Müdürü Draghi'ye Merkez Bankası'nın bugünkü yönetim kurulu toplantısında yeşil ışık yakılmasının ardından Bakanlar Kurulu da atamaya ilişkin kararnameyi imzaladı. 
     Bakanlar Kurulu'nun atama kararnamesinin Cumhurbaşkanı Carlo Azeglio Ciampi tarafından da onaylanmasından sonra Draghi, İtalya Merkez Bankası Başkanlığı görevine resmen başlamış olacak. 
     İtalya Merkez Bankası Başkanlığı görevine Draghi'nin getirilmesi, merkez sol muhalefet tarafından da olumlu karşılandı. 
     Başbakanlıktan yapılan açıklamada ise atama kararnamesinin onay için gecikmeksizin Cumhurbaşkanı Ciampi'ye gönderileceği belirtildi. 
     İtalya'da bugünkü resmi gazetede yayımlanarak yürürlüğe giren yeni yasal düzenlemelere göre Draghi'nin, Merkez Bankası Başkanlığı görevi 6 yıl sürecek. Yasa, Merkez Bankası Başkanı'nın görevinin 6 yıl daha uzatılabilmesinin sadece 1 kereye mahsus olabileceğini belirtiyor. 
     İtalya'da daha önceki yasada Merkez Bankası başkanlığının görev süresi konusunda herhangi bir sınırlama yer almıyordu. 
     1947 doğumlu Draghi, evli ve iki çocuk babası. Roma Üniversitesi Ekonomi Fakültesi'nden 1970'te mezun olan Draghi, daha sonra ABD'deki Massachussetts Teknoloji Üniversitesi'nde doktora yaptı. 1981-1991 arasında Floransa Üniversitesi'nde uluslararası iktisat dersleri veren Draghi, İtalyan hükümetinin özellikle 1990'lı yıllarda gerçekleştirdiği özelleştirmelerin de en önemli mimarı konumundaydı. 
     
</TEXT>
</DOC>
