<DOC>
<DOCNO> 401988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sondun25.html </URL>
<DATE> 2005/12/09/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Peçe takmayan kadınlara ölüm tehdidi 
</HEADLINE>
<TEXT>

     Bangladeş'te bir dizi bombalı saldırıdan sorumlu tutulan yasadışı bir dinci örgüt, peçe takmayan kadınları öldürme tehdidinde bulundu. 
     Ülkenin kuzeyindeki Netrokona kentinde dün düzenlenen, 8 kişinin ölümüne yol açan intihar saldırısından saatler sonra Cemaat-ül Mücahidin örgütü tarafından yayımlanan açıklamada, peçe takmayan, Müslüman olmayanlar da dahil bütün kadınlar öldürülmekle tehdit edildi. 
     Nüfusun çoğunluğunun Müslüman olduğu Bangladeş'te şeriat düzeni isteyen örgütün ayrıca, Dakka Üniversitesi'ndeki kız öğrencilerinin güneş battıktan sonra dışarıya çıkmaması gerektiğini iddia etmesinden sonra polisin kampüs çevresinde güvenliği artırdığı bildiriliyor. 
     Bu arada, polisin Cemaat-ül Mücahidin ve başka bir dinci yasadışı örgütün üyesi olduğu ve bu yıl içinde düzenlenen bir dizi bombalı saldırıya karıştığı şüphesiyle 30 kişiyi gözaltına aldığı kaydedildi. Polisin ülke genelinde düzenlenen operasyonlarda yaklaşık 10 bomba da ele geçirdiği belirtildi. 
     Netrokona'da dün kalabalık bir caddede düzenlenen bombalı saldırıda 8 kişi ölmüş, 50 kişi yaralanmıştı. 
     
</TEXT>
</DOC>
