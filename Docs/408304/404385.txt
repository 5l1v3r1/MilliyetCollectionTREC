<DOC>
<DOCNO> 404385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sonyas08.html </URL>
<DATE> 2005/12/17/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
'Sigara içenler, sağlıklarındaki bozulmadan kendileri sorumlu' 
</HEADLINE>
<TEXT>

     İngiltere'de Yüksek Mahkeme tarafından alınan kararda, sigara içenlerin sağlıklarındaki bozulmadan kendilerinin sorumlu olduğu belirtildi. 
     Tiryakilerin sağlıklarının bozulmasından hukuksal olarak kendileri dışında kimseyi sorumlu tutamayacaklarına karar veren yargıçlar, ''sigara içenler, içtikleri maddenin zararlı olduğunu bildikleri halde, bu maddeyi bırakamamakla kendi sağlıklarını tehlikeye atmaktadır'' dedi. 
     1971 yılından itibaren sorumluluğun içicinin kendisinde olduğu kanaatine varan İngiliz yüksek yargıçları, ''zira sigaranın sağlığa zararlı olduğuna dair ilk açık ve gerçek deliller bu tarihte ortaya çıkmış ve kamuoyuna duyurulmuştur. Bundan sonra sigara içmeyi sürdürenler, davranışlarının hukuki sorumluluğunu kendileri taşımak zorundadır'' görüşünü belirtti. 
     Bu arada hukuk çevreleri, Yüksek Mahkeme'den çıkan bu kararın sadece sigara içenlerin açtıkları tazminat davalarını değil, aynı şekilde alkol kullananlar ve obezlerin açtıkları tazminat davalarını da etkileyeceğini ve bu davalar için emsal teşkil edebileceğini bildirdi. 
     Hukukçulara göre, kamuoyuna sigara gibi alkolün ya da yanlış ve aşırı beslenmenin zararları anlatıldığı halde, bireyler aynı yöndeki davranışlarını sürdürüyorsa doğacak sonucun tek sorumlusu olarak kendileri görülebilecekler. 
     Bu arada, Yüksek Mahkeme kararıyla aynı gün sonuçları yayımlanan bir araştırma da, İngiltere'de kadınların daha çok sigara içtiklerini ortaya koydu. 
     Araştırma sonuçlarına göre, İngiltere'de erkeklerin yüzde 22'si, kadınlarınsa yüzde 23'ü sigara içiyor. Araştırma, İngiltere'de kadınların iki katı oranında erkeğin sigarayı bıraktığını da gösteriyor. 
     
</TEXT>
</DOC>
