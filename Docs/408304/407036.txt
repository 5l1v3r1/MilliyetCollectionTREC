<DOC>
<DOCNO> 407036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sonsiy17.html </URL>
<DATE> 2005/12/27/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Kabine revizyonunda kilit isim İdris Naim Şahin 
</HEADLINE>
<TEXT>

     ANKA 

Başbakan Recep Tayyip Erdoğan’ın 2006’ya yaparak girmek istediği kabine revizyonu, dışarıdan Bakanlar Kurulu’na almak istediği tek isim olan AKP Genel Sekreteri İdris Naim Şahin üzerinde Cumhurbaşkanı Ahmet Necdet Sezer ile anlaşmaya varamayışına takıldı. 
     Ankara’yı hareketlendiren kabine revizyonundaki son gelişme, AKP kulislerinde ortaya atıldı. Buna göre Erdoğan’ın 2006 başında yapmak istediği ve görevden alma ya da yeni bakanlar görevlendirme yerine ağırlıkla görev değişikliklerinden oluşan kabine revizyonu, AKP Genel Sekreteri İdris Naim Şahin nedeniyle kilitlendi. 
     Edinilen bilgiye göre Erdoğan, İstanbul Büyükşehir Belediye Başkanlığı döneminde Genel Sekreterliğini yapan ve AKP’yi kurduktan sonra da aynı görevi verdiği Şahin’i kabine revizyonunda dışarıdan Bakanlar Kurulu’na alacağı tek isim olarak belirledi. Erdoğan, kabinede yapacağı diğer değişikliklerle birlikte Şahin’i Başbakan Yardımcılığı ya da İçişleri Bakanlıklarından birine getirme düşüncesini Cumhurbaşkanı Sezer’e iletti. Ancak Sezer’in Şahin’in bakanlığına soğuk bakması revizyonu sıkıntıya soktu. 
     Sezer’in Şahin’e İstanbul Büyükşehir’deki uygulamaları nedeniyle vize vermediği de belirtildi. Bu nedenle Başbakan Erdoğan da kabine revizyonunu bu aşamada beklemeye aldı. 
     Şahin’le ilgili durumun dışında Başbakan Erdoğan’ın tasarladığı revizyon çerçevesinde Kürşat Tüzmen’in Dış Ticaretten sorumlu Devlet Bakanlığı’ndan Kültür ve Turizm Bakanlığı’na kaydırılabileceği, Enerji ve Tabii Kaynaklar bakanı Hilmi Güler ile Sanayi ve Ticaret Bakanı Ali Coşkun arasında görev değişikliği yapabileceği belirtiliyor. 
     Erdoğan’ın Cumhurbaşkanı Sezer ile anlaşmaya varması halinde revizyonu Kurban Bayramı’na yetiştirebileceği aksi halde değişikliğin belirsiz bir tarihe ertelenebileceği vurgulanıyor. 
     
</TEXT>
</DOC>
