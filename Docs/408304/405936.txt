<DOC>
<DOCNO> 405936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sondun18.html </URL>
<DATE> 2005/12/23/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Newsweek'e göre haftaya damgasını vuran Türk 
</HEADLINE>
<TEXT>

     WASHINGTON ANKA 

Tarsus’ta eşini kaçırdığı komşusuna "sen de benim karımı al" Mehmet Yakşi bu sözüyle Newsweek dergisinin "geçen haftaya damgasını vuran sözleri" köşesine girdi. 
     Orhan Pamuk, Yüzüncü Yıl Üniversitesi Rektörü Yücel Aşkın ve Başbakan Recep Tayyip Erdoğan’ın yapamadığını Tarsuslu bir vatandaş yaptı. Dünyaca ünlü haftalık haber dergisi Newsweek’e göre, sözüyle haftaya damgasını vuran tek Türk, komşusunun eşi ile kaçtıktan sonra aradığı komşusuna, "Ben senin karınla kaçtım, sen de benim karımı al" sözünü söyleyen Mehmet Yakşi oldu. 
     Newsweek dergisinde, bir önceki haftaya damgasını vuran sözlerin yer aldığı Perspektifler köşesinde, Türkiye’den sadece Tarsus’lu Mehmet Yakşi’nin "ahlaksız teklifi" girebildi. 
     
     DÜNYA LİDERLERİNİN ARASINA GİRDİ 

     Aynı köşede yer alan diğer "çarpıcı açıklamalar arasında" İran Cumuhrbaşkanı Mahmut Ahmedinejat’ın "İsrail’in Avrupa’ya taşınması" teklifi, Irak Cumhurbaşkanı Yardımcısı Gazi El Yaver’in "Saddam’ın kendini kafesteki bir aslan gibi göstermek istediği ama aslında delikteki bir fare gibi olduğunu" söylemesi ve ABD’nin eski Başkanı Bill Clinton’un iklim değişiklikleri ile ilgili olarak sarfettiği "Çocuklarımızın geleceği ile oynamak çılgınlıktır" sözleri yer aldı. 
     Köşede Mehmet Yakşi’nin sözleri, "’Ben senin karınla kaçtım... Sen de benim karımı al’ -Mehmet Yakşi isimli bir Türk köylü, komşusuna eşleri değiştirmeyi teklif etti" şeklinde yansıdı. 
     
     NE OLMUŞTU 

     Mersin’in Tarsus ilçesine bağlı Akgedik Köyü’nde yaşayan Mehmek Yakşi, komşusunun Gülhan isimli bir çocuk annesi eşi ile kaçmış, daha sonra komşusunu arayarak "Bir hata yaptık, ben sernin karınla kaçtım sen de benim karımı al" demişti. 
     
</TEXT>
</DOC>
