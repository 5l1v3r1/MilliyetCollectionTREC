<DOC>
<DOCNO> 406808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sonyas03.html </URL>
<DATE> 2005/12/26/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
ABD'de cep telefonuyla çekilen film yarışması... 
</HEADLINE>
<TEXT>

     ABD'nin İthaca Üniversitesi, 5 bin dolar ödüllü en kısa metrajlı film yarışması düzenledi. 
     Üniversite yönetimi, tüm ülkedeki lise ve üniversite öğrencilerinin katılımına açık yarışmada, cep telefonuyla çekilecek ve 30 saniyeyi aşmayacak yapımların 10 ocak tarihine kadar gönderilmesini istedi. 
     10 finalistin belirleneceği en kısa metrajlı film yarışmasında kazanan, 30 ocakta üniversitenin web sitesinden kamuoyuna duyurulacak. 
     Öğrencilere sürekli daha büyük düşünmelerini aşılamaya çalıştıklarını, ancak aniden her şeyin tersine dönerek küçüldüğünü belirten film yarışmasının düzenleyicisi Dekan Dianne Lynch, günümüz cep telefonlarının film ve fotoğraf çekebildiğini, müzik çalabildiğini ve internete bağlanabildiğini, bu özelliklerin yaratıcı bir şekilde kullanılması için yarışmayı düzenlediklerini kaydetti. 
     Lynch, Katrina kasırgası ve Londra'da girişilen terör saldırılarının, cep telefonlarının sıradan insanlar tarafından önemli anları kayda geçirmek ve hatta televizyon istasyonlarıyla internette yayınlanabilecek görüntüleri çekmek için kullanılabileceğini ortaya koyduğunu belirtti. 
     Yaklaşık 200 milyonu ABD'de olmak üzere tüm dünyada 2 milyar kadar kayıtlı cep telefonu kullanıcısı olduğu tahmin ediliyor. 
     
</TEXT>
</DOC>
