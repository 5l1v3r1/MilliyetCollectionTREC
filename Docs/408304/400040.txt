<DOC>
<DOCNO> 400040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sonspo18.html </URL>
<DATE> 2005/12/02/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Demirören Kalan 13 ayda verdiğimiz bütün sözleri yerine getireceğiz 
</HEADLINE>
<TEXT>

     Beşiktaş Kulübü Başkanı Yıldırım Demirören, "Beşiktaşımızın sadece bugünü değil, yarınları için de birlik içinde olacağız, camia olacağız. Bunu başardığımız takdirde, Beşiktaşımızın başarıları kalıcı olur" dedi. 
     Demirören, siyah-beyazlı kulübün aylık resmi yayın organı Beşiktaş Dergisi’nin Aralık sayısında yer alan yazısında, Beşiktaş camiasına seslendi. 
     Beşiktaş’ın 102 yıllık, çok sağlam kökleri olan bir çınar olduğunu ve bugünlere sevgiyle, destekle, emekle geldiğini, başarıya hakkıyla ulaştığını ve bunun hep böyle olacağının altını çizen Yıldırım Demirören, "Ben de Beşiktaş’ın içinde doğmuş büyümüş bir başkan olarak, yönetim kurulu üyelerim ile birlikte tüm enerjimle Beşiktaşımızın başarısı için çalışmalarımı sürdürüyorum" dedi. 
     Demirören, şunları kaydetti 
     "1,5 yılda Beşiktaşımızın bugünü ve geleceğine dair çok önemli projeleri hayata geçirdik. Camiamızın 20, 30 yıldır hasretle bekledikleri başarılara imza attık. Kalan 13 aylık görev süremiz boyunca da verdiğimiz bütün sözleri yerine getireceğiz. 
     Futbol şubemizi yeniden yapılandırarak, kulübümüzün gerçek anlamda kurumsallaşmasını sağlayarak, Beşiktaşımız için çok önemli bir proje olan Fulya’yı hayata geçirerek, Beşiktaşımıza hizmetlerimizi sürdüreceğiz. 
     Her zaman ve her platformda söylediğim gibi, Beşiktaşımızın sadece bugünü değil yarınları için de birlik içinde olacağız, camia olacağız. 
     Bunu başardığımız takdirde, Beşiktaşımızın başarıları kalıcı olur. 
     Bütün Beşiktaşlıların maçlarımıza gelerek, takımlarımıza iyi günde de kötü günde de destek olarak, kulübümüze katkılarını bekliyorum." 
     
</TEXT>
</DOC>
