<DOC>
<DOCNO> 408229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/son/soneko13.html </URL>
<DATE> 2005/12/31/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
2005 yılında yatırım araçları... 
</HEADLINE>
<TEXT>

     Borsa'da işlem gören hisse senetlerinin yanında altın, tahvil-bono, repo, yatırım fonu ve banka faizi yatırımcıları, muhtemel enflasyon oranıyla kıyaslandığında 2005 yılını artışla tamamladı. 
     Geleneksel yatırım aracı altının getirisi yüzde 16'yı aşarken, dövize yatırım yapanlar 2003 ve 2004 yılında olduğu gibi 2005 yılında da umdukları karlara ulaşamadılar. 
     Seçtikleri yatırım araçları ile çok önemli oranlarda olmasa da getiri sağlayarak parasını değerlendirme çabası içinde olan yatırımcılar, yüzde 8'in altında gerçekleşmesi beklenen enflasyondan da korunmuş oldular. 
     İMKB'de işlem gören hisse senetleri 2005 yılında ortalama yüzde 59.26 oranında değer kazandı. Sadece Kasım ve Aralık aylarında gerçekleşen ortalama yüzde 19.16 ve yüzde 4.42'lik artışları dikkate aldığımızda, Borsanın AB ile müzakere tarihi alındıktan sonra yıl sonuna doğru gerçekleştirdiği rekor dolu seansların nedeni ortaya çıkıyor. 
     24 ayar külçe altının gram satış fiyatı 2005 yılında yüzde 16.45, Cumhuriyet altınının satış fiyatı da yüzde 16.15 oranında arttı. Dövizde ABD Doları'nın yıllık değer kaybı yüzde 0.66, avronun da yüzde 13.80 olarak gerçekleşti. 
     Bankalar ve aracı kurumlar tarafından oluşturulan yatırım fonlarına katılma belgelerine yatırım yapanlar 2005 yılında ortalama yüzde 16.21 oranında getiri elde ettiler. Hisse senedi ağırlıklı olan A Tipi fonlar 2005 yılını yüzde 29.25 oranında, B tipi fonlar da yüzde 12.71 oranında artışla kapattı. 
     
     HİSSE SENETLERİ PİYASASI... 
     2005 yılında, AB ile müzakere süreci, müzakerelerin başlaması başta olmak üzere, ABD Merkez Bankası FED'in faiz kararları, Merkez Bankası'nın faiz indirimleri, Hazine ihaleleri, derecelendirme kuruluşlarının not artırımları, özelleştirmeler, IMF ile ilişkiler, halka arzlar, yabancılarla şirket evlilikleri, petrol ve altın fiyatlarındaki artışlar piyasalar tarafından yakından takip edildi. 
     Aylık bazda bakıldığında İMKB Endeksi en büyük artışı yüzde 19.16 ile Kasım ayında gerçekleştirdi. En büyük düşüş ise yüzde 10.00 ile Mart ayında oldu. 
     2004 yılını 24,971.68 puandan tamamlayan İMKB Ulusal-100 Endeksi, yıllık bazda 14,799.02 puan ve ortalama yüzde 59.26'lık artışla 2005 yılını 39,770.70 puandan kapattı. Yılın son işlem günü olan 30 Aralık'ta yapılan 2. Seansta 40,000 puanı geçen endeks, 29 Aralık günü de 39,837.27 puanlık kapanışla rekor kırmıştı. 
     Yıl boyunca İMKB Ulusal-Mali Endeksi 27,312.86 puan artarak 62,800.64 puana, İMKB Ulusal-Sanayi Endeksi 10,255.12 puan artarak 31,140.59 puana ve İMKB Ulusal-Hizmetler Endeksi 4,171.59 puan artarak 18,085.71 puana yükseldi. 
     Böylece, mali grup hisseler 2005 yılında ortalama yüzde 76.96, sanayi grubu hisseler ortalama yüzde 49.10 ve hizmetler grubu hisseleri ortalama yüzde 29.98 oranında değer kazandı. 
     2005 yılı boyunca İMKB Bileşik Endeksi seans kapanışları itibariyle en yüksek değerine 29 Aralık'ta ulaşırken, en düşük değer olan 23,285.94 puan seviyesi ise 18 Nisan günü görüldü. 
     Günlük işlem hacminde en yüksek değer, AB ile müzakerelerin başlamasının ardından 4 Ekim günü 2 milyar 833 milyon 38 bin lira ile gerçekleşirken, en düşük işlem hacmi 449 milyon 815 bin YTL ile 11 Nisan'da kaydedildi. 
     
     EN ÇOK KAZANDIRAN VE KAYBETTİRENLER 
     2005 yılında İMKB hisse senetleri piyasasında işlem gören toplam 311 hisse senedinden 271'i değer kazandı, değer yitiren hisse senetlerinin sayısı da 37 oldu. Yaklaşık 80 hisse senedindeki artışlar yüzde 100'ün üstünde gerçekleşti. 
     Yıl içinde yapılan bedelli ve bedelsiz sermaye artırımlarıyla temettü verimleri de dikkate alınarak yapılan hesaplamalara göre, yıllık bazda yüzde 714.77 oranında artış gösteren Tek-Art Turizm hisseleri 2005 yılının en çok kazandıran kağıdı oldu. 
     İkinci sırada yer alan Meges Boya hisselerinin yıllık artışı yüzde 669.23, üçüncü sırada yer alan Koza Davetiye hisselerinin yıllık artışı da yüzde 630.00 olarak gerçekleşti. 
     2005 yılının en çok kaybettiren hisse senedi ise yüzde .66'lık düşüşle Mensa Mensucat hisseleri oldu. Yıllık bazda yüzde 50.30 oranında gerileyen Bisaş Tekstil hisse senetleri ikinci sırada, yüzde 48.11 oranında gerileyen ÇBS Boya Sanayi hisse senetleri de üçüncü sırada yer aldı. 
     
     DÖVİZ 
     İstanbul serbest piyasada alınıp satılan döviz türlerinden ABD Doları 2005 sonunda, yüzde 0.66 oranında ve 0.0090 YTL'lik düşüşle 1.3580 YTL'den 1.3490 YTL'ye, avro yüzde 13.80 oranında ve 0.2550 YTL'lik düşüşle 1.8480 YTL'den 1.5930 YTL'ye geriledi. 
     İngiliz Sterlini yıllık bazda yüzde 10.63 düşerek, 2.6250 YTL'den 2.3460 YTL'ye ve İsviçre Frangı da yüzde 13.72 düşerek 1.2030 YTL'den 1.0380 YTL'ye indi. 
     
     ALTIN 
     İstanbul Kapalıçarşı'da işlem gören geleneksel yatırım aracı altın, uluslararası piyasalardaki artışların da etkisiyle 2005 yılında yüzde 16 dolayında getiri sağladı. 
     2004 yıl sonunda 19.15 YTL olan 24 ayar külçe altının gram satış fiyatı 3.15 YTL artarak 2005 yıl sonunda 22.30 YTL'den kapandı. Külçe altının yıllık artışı yüzde 16.45'i buldu. 
     2004 yıl sonunda 130.00 YTL'den satılan Cumhuriyet altını, 2005 sonunda 21.00 YTL'lik artışla 151.00 YTL'ye çıktı ve yıl boyunca yüzde 16.15 oranında artış kaydetti. 
     İstanbul Altın Borsası'nda İAB işlem gören 24 ayar külçe altının 2004 yıl sonunda 18.93 YTL olan gram fiyatı, 2005 sonunda 3.44 YTL'lik artışla 22.37 YTL'ye yükseldi. İAB'de işlem gören külçe altının yıllık değer artışı da yüzde 18.16 olarak gerçekleşti. 
     
     YATIRIM FONLARI 
     Menkul kıymet yatırım fonlarına katılma belgelerinin yıllık ortalama değer artışı yüzde 16.21 olarak gerçekleşti. 
     2004 yılını 556,276 puanla kapayan A.A Bileşik Fon Endeksi, 2005 yılı boyunca 90,152 puanlık artışla 646,428 puana çıktı. A tipi fonlardaki artış yüzde 29.25, B tipi fonlardaki artış yüzde 12.71 oldu. 
     Katılma belgeleri arasındaki en yüksek oranlı artış, yüzde 80.49 ile Tekstil A Tipi Hisse Fon belgelerinde oldu. Bunu yüzde 72.35 ile Strateji A Tipi Değişken Fon ve yüzde 69.40 ile Bizim Menkul Değerler A Tipi İnşaat Sektör Fon izledi. 
     2005 yılında en çok değer yitiren katılma belgeleri ise yüzde 8.73'lük düşüşle MNG Bank A Tipi Değişken Fon, yüzde 7.72'lik düşüşle İş B Tipi Euro Eurobond Fon ve yüzde 5.65'lik düşüşle Eczacıbaşı Menkul Değerler B Tipi Tahvil Bono Euro Fon oldular. 
     Yıl içinde 5'i A Tipi 15'i B Tipi olmak üzere 20 yeni fon piyasaya çıktı. 2005 yılı içinde işlem gören 259 yatırım fonundan 251'i değer kazanırken, 8'i düşüş gösterdi. 
     
     BONO-FAİZ-REPO 
     İMKB Tahvil ve Bono Piyasası'nda 2004 sonunda oluşan ortalama oranlar ve DİBS getiri endeksleri üzerinden yapılan hesaplamalarla, yatırımcıların birikimlerini devlet tahvilinde değerlendirdiklerini varsaydığımızda, elde ettikleri net getiriler yüzde 19-20 dolayında oldu. 
     31 Aralık 2003 bazlı İMKB DİBS Devlet İç Borçlanma Senetleri Endeksleri dikkate alınarak yapılan hesaplamalara göre, iskontolu DİBS'lerden oluşan portföyün eşit ağırlıklı ortalama getirisini yansıtan Eşit Ağırlıklı Genel Endeks 2005 yılı boyunca yüzde 19.86 oranında arttı. 
     İskontolu DİBS'lerden oluşan portföyün piyasa değeri ağırlıklı ortalama getirisini yansıtan Piyasa Değeri Ağırlıklı Genel Endeks ise yıl boyunca yüzde 20.42 oranında artış gösterdi. İMKB Tahvil ve Bono Piyasası'nda 2004 sonunda yüzde 16-21 dolayında olan ortalama faizler 2005 sonunda yüzde 13.5-14.3 seviyelerine geriledi. 
     Önde gelen 10 bankanın ortalamaları dikkate alınarak 2004 yıl sonundaki oranlardan parasını 1 yıl vadeli mevduatta değerlendiren yatırımcılar 2005 yıl sonunda yüzde 18.91 dolayında net getiri elde ettiler. 2004 sonunda bu 10 bankanın yıllık bazda yüzde 20-24 aralığında olan faiz oranları 2005 sonunda yüzde 14.5-17 aralığına geriledi. 
     31 Aralık 2003 bazlı İMKB DİBS Devlet İç Borçlanma Senetleri Endeksleri kapsamında hesaplanan Repo Endeksi 2005 yılı boyunca yüzde 12.43 artışla 133.63'e çıktı. Endeks 2004 sonunda 118.86 seviyelerinde bulunuyordu. 
     
</TEXT>
</DOC>
