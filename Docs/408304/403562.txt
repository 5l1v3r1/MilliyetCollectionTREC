<DOC>
<DOCNO> 403562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/spor/spo04.html </URL>
<DATE> 2005/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da liste savaşı 
</HEADLINE>
<TEXT>


Bordo-mavililer'de 18 Aralık'taki seçim için adaylığını koyan Özkan Sümer, Nuri Albayrak ve İskender Önal arasındaki yarışın galibini listeler belirleyecek 

ÖMÜR AVCI DHA 


Trabzonspor'da olağan kongre için geri sayıma geçilirken, üç başkan adayının liste oluşturma çabaları tüm hızıyla devam ediyor. 
Adaylığını ilk açıklayan isim olan İskender Önal, henüz asbaşkanını belirleyemedi. Asbaşkanlık için Hasan Yener ve Necmettin Aytekin'le görüşmelerin sürdüğü bildirildi. İstanbul ve Ankara'daki temaslarını tamamlayan diğer başkan adayı Nuri Albayrak ise çalışmalarını Haşim Sayitoğlu ile birlikte yürütüyor. 
İskender Önal'ın seçime girmesiyle yarıştan çekilen Hayrettin Hacısalihoğlu'nun kongreye Özkan Sümer'in listesinden girebileceği ileri sürüldü. Önceki gün başkan adaylığını açıklayan Sümer'in, Hacısalihoğlu'na başkan yardımcılığı görevini Nevzat Şakar'la birlikte vermeyi düşündüğü öğrenildi. 

Fener'e sert tepki 

Trabzonspor kulübü, Fenerbahçeli yöneticileri Mahmut Uslu ve Murat Özaydınlı'yı hedef aldı. Fenerbahçe maçından sonra Başkan Atay Aktuğ'un taşlanma görüntülerinin ekranlara yansıdığı belirtilen açıklamada, "Bu olaylar üzerine FB TV'de Mahmut Uslu ve Murat Özaydınlı'nın açıklamalarını şaşkınlıkla izledik. Olaylar kesinlikle çarpıtılıyor" denildi. Ayrıca "Geçen yıl olduğu gibi, bu yıl da futbolseverlerin gözleri önünde Fenerbahçe'ye hediye edilen puanlardan sonra" ifadesi yer aldı. 

Özgür Ankaraspor'da 

Bordo - mavililerde kadro dışı bırakılan Özgür Bayer'in, Ankaraspor'la anlaştığı öğrenildi. Başkent'e giden bu oyuncunun transferi konusundaki son kararı yeni yönetim verecek. Karadeniz ekibi, Beşiktaş maçının hazırlıklarına bir günlük iznin ardından başladı. Pazartesi çalışmaya katılmayan Halilhodziç dün takımın başında yer aldı. Belinden ağrı hisseden Fatih idmanı yarıda bıraktı. Mehmet Yılmaz, Hüseyin ve Feridun ise çalışmanın son bölümünde koşu yaptı. 


</TEXT>
</DOC>
