<DOC>
<DOCNO> 406851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/guncel/gun06.html </URL>
<DATE> 2005/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Üniversitesi'nde 'Barınamayanlar Sınıfı' 
</HEADLINE>
<TEXT>


Okuldan uzaklaştırılan yedi öğrenci için çadır kuran grup, rektör Prof. Mesut Parlak'ı eleştirdi 

İSTANBUL Milliyet 

İstanbul Üniversitesi İÜ öğrencilerinden oluşan bir grup, yedi öğrencinin okuldan uzaklaştırıldığı gerekçesiyle üniversitenin önünde çadır kurarak "İÜ'de Barınamayanlar Sınıfı" açtı. İÜ'nün Beyazıt Yerleşkesi girişinde dün çadır kuran öğrenciler adına yapılan açıklamada, "Geçen hafta yedi öğrencinin sağ görüşlü grubun saldırısına uğramasına rağmen saldırıda bulundukları gerekçesiyle okuldan uzaklaştırma cezası aldığı, ancak asıl saldırıyı yapanların bu hafta bir dergide 'baltalarımızı gömdük ama yerlerini unutmadık' şeklinde açıkça tehditte bulunmalarına rağmen ceza almadıkları" öne sürüldü. Rektör Prof. Dr. Mesut Parlak'ın göreve geldiğinden beri 100'ün üzerinde öğrencinin çeşitli cezalar aldığı iddia edilen açıklamada, Parlak'ın eski rektör Prof. Dr. Kemal Alemdaroğlu'ndan daha baskıcı uygulamalarda bulunduğu savunuldu. 



</TEXT>
</DOC>
