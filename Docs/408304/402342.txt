<DOC>
<DOCNO> 402342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/son/sonspo11.html </URL>
<DATE> 2005/12/10/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Galatasaray ve Beşiktaş'ın varolma savaşı... 
</HEADLINE>
<TEXT>

     Lider Fenerbahçe'nin 4 puan gerisinde yer alan Galatasaray, en kötü sezonlarından birini geçiren Beşiktaş ile Sami Yen'de karşılaşıyor. Fenerbahçe peşindeki takibini sürdürebilmesi için Beşiktaş'ı devirmesi gereken Galatasaray'da tüm planlar tamamlandı. Beşiktaş ise rakibinin etkili silahlarına İbrahim Toraman ve Mustafa ile yakın markaj uygulayacak 


     Galatasaray'da sürpriz var 
     Derbide uzun toplara veda edecek olan Galatasaray, Ümit, Necati ve Iliç'in ceza alanı önünde oluşturacağı üçgenlerle sonuca gitmeyi planlıyor. 
     Lider Fenerbahçe'nin peşindeki takibini sürdürebilmesi için Beşiktaş'ı mutlaka devirmesi gereken Galatasaray'da derbiye ilişkin tüm planlar tamamlandı. 
     
     Toplar Iliç’le buluşacak 

     Gerets'in özellikle Beşiktaş'ın savunma zaaflarına dikkat çektiği öğrenilirken, performansı hızla yükselen İbrahim Akın'la ilgili ikazlarda da bulunduğu belirtildi. Yardımcısı Erdal Keser aracılığıyla oyuncularına sözlü uyarılarda bulunan Belçikalı teknik adam, akşam yapılan antrenmanda da öğrencilerine maçın taktiğini çalıştırdı. Sezon başından bu yana genellikle uzun toplarla rakip alana geçilmesini isteyen Gerets'in, Beşiktaş sınavında ise Sasa Iliç'e önemli sorumluluklar vereceği kaydedildi. 
     
     Son hamle forvetten... 

     Savunma oyuncularının ilk topu Sırp yıldızla buluşturmasını isteyen Aslan'ın hocası, planının ikinci bölümünde Ümit-Necati ikilisini devreye sokmayı hedefliyor. Iliç, Ümit ve Necati'nin rakip ceza alanına kısa paslarla girmesini isteyen Gerets'in, dar alanda yapılacak hamlelerle rakip savunma oyuncularını etkisiz kılmayı hedeflediği belirtildi. Teknik adamın, orta sahada görev yapacak olan Sabri ve Ayhan'ı da uyararak, rakip ataklarda Saidou'ya yaklaşmalarını istediği bildirildi. 
     Beşiktaş'ın taktiği 'durdur ve vur' 
     Galatasaray'ın etkili silahlarına Toraman ve Mustafa ile yakın markaj uygulayacak olan Beşiktaş, rakibini hızlı hücumlarla yenmeyi hedefliyor. 
     Teknik direktör Tigana, Galatasaray karşısında markaja dayalı bir savunma kurgusu benimserken, hücumda ise değişken bir taktik uygulatacak. Ahmet Dursun, Tayfur Havutçu ve Gökhan Zan'ın sakatlık, Ailton ile Koray Avcı'nın ise cezalı olmalarından ötürü forma giyemeyeceği maçta Siyah-Beyazlılar'ın kilit isimleri Kleberson, Sergen Yalçın ve İbrahim Akın olacak. 
     
     Bıktırıcı bir pres 

     Öncelikle, şampiyonluk yarışında iddiasını sürdürmek için mutlak galibiyete ihtiyacı olan rakibini durdurmayı isteyen Tigana, Hakan Şükür, Necati Ateş ve Ümit Karan'dan ikisinin birlikte oynayacağını varsayarak, Mustafa Doğan ile İbrahim Toraman'a markaj görevi verecek. Sahanın her bölümünde bıktırıcı bir presle rakibin orta sahadan oyun kurması engellenecek. Cim Bom'un ilk hızı kesilince de, bu kez Kartal'ın gol arayışları başlayacak. 
     Rakipten kapılacak toplarla hızlı hücum düşünülüyor. Ayrıca Kleberson, orta sahadan kanatlara uzun toplar dağıtacak, böylece rakibin savunma dengesi bozulmaya çalışılacak. Tigana, oyunun gidişatına göre ileride bazen Sergen Yalçın - İbrahim Akın ikilisini görevlendirecek, bazen de İbrahim Akın'ı tek forvet olarak bırakacak. 

Galatasaray Mondragon, Cihan, Song, Yalçın, Orhan Ak, Sabri, Saidou, Iliç, Ayhan, Necati, Ümit. 
Beşiktaş Cordoba, A.Tandoğan, M.Doğan, İ.Toraman, Adem, Okan, Çağdaş, Kleberson, İ.Üzülmez, Sergen, İ.Akın. 
Hakem Cüneyt Çakır. 
Yayın Lig TV. 
Saat 19 00. 


     
     Devre sonlarına dikkat 

     Galatasaray-Beşiktaş derbisinde, devrelerin son 15 dakikaları çok gollü geçecek gibi... Çünkü her iki takım da 15 hafta boyunca attıkları gollerin büyük bir kısmını ilk ve ikinci yarının son çeyreğinde kaydetti. Cim Bom da, Kara Kartal da oynadıkları 15 maçta, 31-45 ve 76-90 arasında rakip ağları toplam 14’er kez havalandırmayı başardı. 
     
</TEXT>
</DOC>
