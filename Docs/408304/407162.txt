<DOC>
<DOCNO> 407162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/dunya/axdun02.html </URL>
<DATE> 2005/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçırdılar ama suçlu değiller 
</HEADLINE>
<TEXT>


DUBAİ AA 


Irak'ta 25 Kasım'da kaçırıldıktan sonra 18 Aralık'ta serbest bırakılan Alman Arkeolog Susanne Osthoff, kendisini kaçıranların "suçlu olmadığını ve Sünni bölgesi için insani yardım istediklerini" söyledi. Katar televizyonu El Cezire'ye konuşan Osthoff, kaçıranların kendisine korkmamasını ve kaçırma olayının sadece siyasi olduğunu söylediklerini belirtti. Osthoff, "Bana korkma, kadın ve çocukları incitmiyoruz ve siz Müslümansınız dediler" ifadesini kullandı. 
Irak'ta kaçırılan ilk Alman vatandaşı olan Osthoff, kendisini kaçıranların "zavallı insanlar" olduğunu belirterek, "Bana serbest bırakılmam karşılığında para talep etmediklerini, Almanya'nın Sünni üçgeninde hastane ve okul yaptırmasını istediklerini söylediler" dedi. Alman Arkeolog, kendisini kaçıran bu kişilerin Bağdat'ın en sıkı korunan bölgesi olan Yeşil Bölge'ye giremedikleri için Amerikalıları kaçıramadıklarını, bu nedenle kaçıranlara kızmadığını ifade etti. Osthoff, kaçıranların kendisine iyi davrandığını ve temiz bir yerde tuttuğunu belirtti. İslam dinini seçen, 10 yıldır Irak'ta yaşayan ve akıcı bir şekilde Arapça konuşan 43 yaşındaki Susanne Osthoff'un kızıyla birlikte bilinmeyen bir yerde tatil yaptığı belirtiliyor. 


</TEXT>
</DOC>
