<DOC>
<DOCNO> 403486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sontur36.html </URL>
<DATE> 2005/12/14/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Beyoğlu’nda olaylı gösteri 
</HEADLINE>
<TEXT>

     İnan DEMİREL İSTANBUL, DHA 

İKİTELLİ Ekin Sanat Merkezi çalışanı Sevda Aydın’ın polis tarafından kaçırılarak tecavüze uğradığını, ardından da ikitelli’deki bir otobüs durağına atıldığını ileri süren bir grup, İHD İstanbul şubesinde yaptığı açıklamanın ardından İstiklal Caddesine çıkıp slogan atarak protesto gösterisi yaptı. 
     Bu sırada esnafın da olay çıkacağını sezerek kepenklerini kapatmaya çalıştığı gözlendi. Ellerinde taş ve sopalar bulunan göstericileri bir süre izleyen polis daha sonra müdahale etti. Bu sırada gözyaşartıcı bombalar kullanıldı. Göstericiler de müdahaleye taş ve sopalarla karşılık verdi. Polisin jop ta kullandığı müdahale sırasında yere düşen bir kadının polis tarafından tekmelendiği görüldü. Polisle göstericiler arasındaki arbede ve kovalamaca bir süre ara sokaklarda da devam etti. Olaylar sırasında bazı göstericiler gözaltına alındı. 
     Olayların öncesinde İHD İstanbul şubesinde toplanan grup, bir arkadaşlarının önce polis tarafından kaçırıldığını ve tecavüze uğradığını ileri sürdü. Açıklamayı yapanlar arasında tecavüze uğradığı ileri sürülen 18 yaşındaki Sevda Aydın da yer aldı. ancak Aydın açıklama boyunca hiç konuşmadı. Arkadaşları Sevda Aydın’ın olayın şokunu yaşadığı için konuşamadığı belirtti. İddiaya göre İkitelli Ekin Sanat merkezi çalışanı Sevda Aydın, geçen pazar günü Yusufpaşa otobüs durağında saat 16.30 sıralarında otobüs beklerken, içinde polis oldukları ileri sürülen üç kişinin bulunduğu bir otomobile bindirilerek kaçırıldı. Sevda Aydın, olayın meydana geldiği günün akşamında İkitelli yakınlarındaki Çobançeşme durağının arkasına bırakıldı. 
     
     BAŞINA ÇUVAL GEÇİRİLDİ'' İDDİASI 

     Sevda’yı kaçıranların polis olduğunu ileri süren grup, genç kızın araca bindirildikten sonra başına çuval geçirilip ilaçla bayıltılarak bilinmeyen bir yere götüldüğünü ve tecavüze uğradığını iddia etti. İddiaya göre Sevda Aydın’a ayıldığında elbiselerini veren kişiler, genç kızı İkitelli yakınlarında bırakarak uzaklaştı. 
     Açıklamayı yapanlar, genç kızın bayılmadan önce kendisini kaçıranları gördüğünü ve teşhis edebileceğini söyledi. Olayla ilgili olarak karakola başvurulduğu, Adli Tıp sonuçlarının alınmasından sonra olayın netlik kazanacağı belirtildi. 
     
</TEXT>
</DOC>
