<DOC>
<DOCNO> 405655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/soneko08.html </URL>
<DATE> 2005/12/22/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
İsviçre'deki turizm acentelerinden, Türkiye'de 'içki yasağına' tepki 
</HEADLINE>
<TEXT>

     ZAFER ATAMER Cenevre DHA 

      İSVİÇRE’de faaliyet gösteren ve Türkiye ile iş yapan birçok acente, Türkiye’nin turistik yerlerinde uygulanması gündeme gelen ’içki yasaklarına’ karşı tepki gösteriyor. 
     Cenevre’de faaliyet gösteren ’Turquoise Travel Sarl’ adlı acente de bunlardan biri. Acentenin sahibi Hüsamettin Ergün, konuyla ilgili olarak DHA’ya yaptığı açıklamada, bu yöndeki planın gözden geçirilip iptal edilmesi gerektiğini savundu. 
     Ergün şunları söyledi "Geçen yıl İsviçre’den Türkiye’ye yolladığımız turist sayısında yüzde 8’lik bir artış gerçekleştirerek 200 bin turisti aşmış bulunuyoruz. Önceki yıllarda 100 bin turisti bulabilmek için büyük çaba sarfeden acente ve tur operatörleri bu yoğun çalışmalarının semeresini son 2 yılda görmüş ve bu artışın devam edeceğinin sinyallerini almıştı. 
     İsviçre ve Avrupa’dan gelen turistlerin başta biraya olan tutkusu inkar edilemez. Tatile gelen turist terbiye ve nezaket çerçevesinde dilediği gibi yaşamaya ve eğlenmeye geliyor. Bunun başında da içki geliyor. Şimdi siz bunu yasaklarsanız turist sayısında önemli bir gerileme yaşayacağımız kaçınılmazdır. Onun için bu yasaklama kararının gözden geçirilmesini ve kaldırılmasını yürekten dilerken, yakaladığımız turizm trendini kaybetmemize sebep olacak bu kararın kaldırılmasını diliyoruz." 
     
</TEXT>
</DOC>
