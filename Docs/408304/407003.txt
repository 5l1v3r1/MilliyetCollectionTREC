<DOC>
<DOCNO> 407003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/soneko32.html </URL>
<DATE> 2005/12/27/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Armada Alışveriş Merkezi'nde güvenliği K9 köpekleri sağlıyor 
</HEADLINE>
<TEXT>

     Ankara'da Armada Alışveriş ve İş Merkezi'nde, alışverişin yoğun olduğu yılbaşı döneminde kapkaç, hırsızlık gibi istenmeyen olaylara karşı güvenlik, K9 köpekleriyle sağlanıyor. 
     Aralık başından bu yana yürütülen ve sürekli hale getirilmesi kararlaştırılan uygulama, alışveriş merkezi önünde yapılan gösteriyle basın mensuplarına tanıtıldı. 
     Bomba ve asayiş uzmanı 4 köpeğin, eğitmenlerin gözetiminde gerçekleştirdiği gösteride, kapkaççının bir müşterinin çantasını çalışı canlandırıldı. Güvenlik güçlerinden komut alan Alman kurdu, kapkaççıyı yakalayarak etkisiz hale getirdi. 
     Gösteride, K9 köpeklerinin, silahla ateş eden bir kişiyi nasıl yakaladıkları, otoparktaki araçta gizlenmiş silahı nasıl tespit ettikleri gibi yetenekleri de sergilendi. 
     Güvenlik şirketinin K9 departmanı müdürü ABD'li George Osman Marin, K9 köpeklerinin eğitimine 2.5 aylıkken başladıklarını ve 1 yaşına kadar asayiş ve bomba konularında güvenlik sağlayabilecek noktaya getirdiklerini anlattı. 
     Şu ana kadar Armada'da olumsuz bir durumla karşılaşmadıklarını dile getiren Marin, ''Karşılaşalım da insanlar görsünler köpeklerimizin nasıl kurtardığını, başarılı olduğunu'' dedi. 
     Köpeklerin kapı girişlerinde görev yaptığını ifade eden Marin, bazı müşterilerin korktuğunu, bazılarının ise çok sıcak yaklaştığını belirterek, yakında herkesin uygulamaya alışacağını kaydetti. 
     
</TEXT>
</DOC>
