<DOC>
<DOCNO> 404934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/yasam/yas02.html </URL>
<DATE> 2005/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte yüzün asıl sahibi 
</HEADLINE>
<TEXT>


İsabelle Dinoire'ye yüzünü veren kadının Maryline Saint Aubert olduğu açıklandı 

LONDRA Milliyet 

Yaklaşık 3 hafta önce Fransa'da gerçekleştirilen dünyanın ilk yüz transplantasyonu ameliyatında burnu, dudakları ve yanak dokuları alınarak, yüzü köpeği tarafından parçalanan 38 yaşındaki Fransız kadın İsabelle Dinoire'ye başarıyla nakledilen kadın donörün fotoğrafı yayımlandı. İsabelle Dinoire'ye yüzünü veren kadının Kuzey Fransa'daki Cambrai'de kendini astıktan sonra beyin ölümü gerçekleşen öğretmen Maryline Saint Aubert olduğu ve İsabelle'ye çok benzediği belirtildi. Yayımlanan fotoğrafta Maryline Saint Aubert, 16 yıl önce 30 yaşındaki haliyle görülüyor. 

15 saatlik bir çaba 
Dünyanın ilk yüz nakli ameliyatında görev alan 50 kişilik cerrah ekibi, 15 saatlik bir çaba sonunda vericiden alınan dokuları, tüm sinir ve damar bağlantılarını tek tek gerçekleştirerek İsabelle Dinoire'ye nakletmişti. 
Kendisi de intihar girişiminde bulunduktan sonra baygın düşen ve uyandırmak isteyen köpeği tarafından yüzünün alt bölümü parçalanan Dinoire, doktorlardan kendisini eski görüntüsüne kavuşturmasını istemiş, ameliyattan sonra kavuştuğu yeni yüzünü çok beğenmişti. 




</TEXT>
</DOC>
