<DOC>
<DOCNO> 405551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/siyaset/axsiy01.html </URL>
<DATE> 2005/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu üsluba 'yeter' 
</HEADLINE>
<TEXT>


AKP'li Yılmaz, TBMM Komisyonu'nda ifade veren Prof. Tanyeri'ye "Bir sevgili dekanımız" diye hitap edince Tanyeri, "Sözünüzü geri alın. Burada sevgiyle iş yapmıyoruz. Sayın Dekan yeterli" dedi 

Önder Yılmaz - Ankara 


Samsun 19 Mayıs Üniversitesi'nde kadrolaşma ve yolsuzluk iddialarını araştırmak için kurulan TBMM Araştırma Komisyonu tutanaklarından çarpıcı diyaloglar çıktı. AKP Ordu Milletvekili Enver Yılmaz, eski Tıp Fakültesi Dekanı Prof. Dr. Fulya Tanyeri'ye olgun kadın kalçası ölçümünün uzmanlık gerektirip getirmediğini sordu. 
Bir düğünde havaya ateş ettiği için büyük eleştiri alan Yılmaz, komisyonda, Tıp Fakültesi'nin kadro ilanlarında çok özel şartlar arandığını vurgulamak için çarpıcı bir örnek verdi. Yılmaz, "Mesela, anatomi anabilim dalında, olgun kadın kalçası ölçümünden anlayan uzman almışsınız. Bu uzmanlığı gerektirir mi hocam, hani bilmediğim için soruyorum" dedi. Bunun üzerine Tanyeri, "Evet, uzmanlık gerektirir. Erkekte de, kadında da farklı ölçümler olabilir. Hatta çocukta, fetüste farklı olabilir. Onun için ihtiyaç varsa alırız" yanıtını verdi. 

Sevgili fırçası 
Yılmaz, fakültedeki soruşturma sayısının kaç olduğu sorusuna Tanyeri'nden "Hatırlamıyorum" yanıtını alınca, sinirlenerek, "Komisyona geliyorsunuz hocam, düğüne değil" dedi. 
CHP Sivas Milletvekili Nurettin Sözen, "Burası mahkeme, savcılık değil. Kınıyorum. Sözünüzü geri alın" diye tepki gösterdi. 
Yılmaz'ın, "Rencide etmek kastıyla söylemedim. Bir sevgili dekanımızı..." cümlesini tamamlamasına fırsat vermeyen Tanyeri ise sert bir üslupla, "Onu da geri alın. Burada sevgiyle iş yapmıyoruz. 'Sayın Dekan' deyin yeter" dedi. Yılmaz, "Başüstüne efendim" diyerek sustu. 

Rektörü duayla savundu 
Komisyonda, İlahiyat Fakültesi Dekanı Prof. Osman Zümrüt de, konuşmasına dua ile başlayarak bir ilke imza attı. Duasında, Rektör Prof. Ferit Bernay'ı da savunan Zümrüt, "Yüce Rabbim, Atatürk ilke ve inkılaplarını deldirtmesin. Bana da şans olan Prof. Bernay'la yaptığımız çalışmaları engellemesin" dedi. Zümrüt'ün 2001'de basına yansıyan, "Kuran dersinde İstiklal Marşı okutması" konusu komisyonda sorguya dönüştü. AKP Denizli Milletvekili Mehmet Yüksektepe'nin, "Kastınız neydi " sorusuna Zümrüt, "Yanlış yapmadım" karşılığını verdi. 

Rakı faturası 
Eğitim Fakültesi Dekanı Prof. Bilan Dindar, komisyonun AKP'li Başkanı Cemal Yılmaz Demir'in, "1 milyar 958 milyonluk sigara faturası var. Votka, rakı, viski, Doluca, Marlboro, Parliament faturaları var. Hatırlamıyor musunuz " sorusuna, "Hiçbir içki, sigara faturasına imza atmadım" yanıtını verdi. Komisyonda AKP Nevşehir Milletvekili Rıtvan Köybaşı, CHP Bursa Milletvekili Mustafa Özyurt'a "p.....k" diye bağırdı. 

Etnik sorgulama 
CHP'li Nurettin Sözen, AKP'li Cemal Yılmaz Demir'in, Dekan Prof. Bilal Dindar'a "Gürcü müsünüz " diye sormasının 'bölücülük anlamına geldiğini" söyledi. Demir, geçen hafta, Dindar'a, "Siz Gürcü müsünüz " diye sormuş, Dindar da "evet" yanıtı vermişti. 


</TEXT>
</DOC>
