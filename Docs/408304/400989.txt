<DOC>
<DOCNO> 400989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sondun46.html </URL>
<DATE> 2005/12/06/ </DATE>
<TIME> 20.40 </TIME>
<AUTHOR>  </AUTHOR>
<HEADLINE>
Tahran'daki uçak kazasında ölen 104 kişinin 68'i gazeteci... 
</HEADLINE>
<TEXT>

     İran'ın başkenti Tahran'daki uçak kazasında ölü sayısının 104, yaralı sayısının 25 olduğu ve ölenler arasında 68 gazetecinin bulunduğu bildirildi. 
     İran devlet televizyonu, uçağın enkazından ve binadan 104 kişinin cesedinin çıkarıldığını, hastanelere kaldırılan yaralı sayısının 25 olduğunu duyurdu. 
     İçişleri Bakan Yardımcısı Muhammed Bagır Zulgadr da, uçağın çarptığı binalarda kurtarma çalışmalarının tamamlandığını açıkladı. 
     Uçağın düşüş nedeninin ''teknik arıza'' olduğunu ifade eden Zulgadr, düşme nedeninin kesinleştirilmesi için çalışmaların sürdüğünü kaydetti. 
     Devlet radyosu da, uçakta ölenlerden 68'inin gazeteci olduğunu duyurdu. 
     Uçaktaki gazetecilerin İran deniz kuvvetlerinin Basra Körfezi'nde yarın başlayacak askeri tatbikatı izlemek için güneydeki Çahar Bahar şehrine gittiği bildirildi. 
     Bu arada, uçağın düşdüğü yerin Hava Kuvvetleri'ne ait lojmanlar olduğu belirtildi. 
     Verilen bilgiye göre, düşüş sırasında uçağın sağ kanadı ve ön tarafı binalardan birinin alt katına çarptı. Uçak düştükten sonra meydana gelen patlama nedeniyle bina kullanılamaz hale gelirken, 20'den fazla araç yandı. 
     Hastane yetkilileri, patlamadan sonra cesetlerin tanınmaz hale geldiğini, bu nedenle kimlik tespiti çalışmalarının güçlükle yapıldığını kaydettiler. 
     Kimlik tespitinin birkaç gün sürebileceği belirtiliyor. 
     
</TEXT>
</DOC>
