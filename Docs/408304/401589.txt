<DOC>
<DOCNO> 401589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/yazar/akyol.html </URL>
<DATE> 2005/12/08/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Kimlik tartışması 
</HEADLINE>
<TEXT>


EKONOMİ sarı alarm veriyor ama biz günlerdir kimlik tartışmalarıyla yatıp kimlik tartışmalarıyla kalkıyoruz. CHP lideri Baykal'ın "Çeşitli alt kimlikleri bu kadar vurgularsanız, ulus devlet olmaktan çıkarız" uyarısı haklıdır. 
Ancak bu, Türkiye'de bir kimlikler sorunu olduğu gerçeğini ve bu sorunu konuşmamız gereğini ortadan kaldırmıyor. 
Başbakan Erdoğan, tabii farklı kimlik duygularını yumuşatmak ve birleştirici ortak değerler geliştirmek gibi bir iyi niyetle kimlikler konusunda konuşmalar yapıyor. Fakat bu konu siyasi gündemin merkezi haline gelirse, zamanla "kimlik odaklı saplantılar"ın derinleştiği, adeta kabileleşmiş bir toplum haline geliriz, o zaman bir arada yaşamak mümkün olmaz 
Şuna çok dikkat etmek gerekir Kimlik sorunları rasyonel, akademik sorunlar değildir öncelikle duygusal sorunlardır. CHP geleneğinin bu tür 'duygular'ı yok etmeye kalkması da yanlıştı, şimdi bu duyguları aşırı vurgulamak da yanlıştır. 

'Millet'in unsurları 
1931'de Atatürk'ün emriyle yazılan "Medeni Bilgiler" adlı yurttaşlık bilgisi ders kitabında, "millet"i tarif ederken dinden hiç bahsedilmez, hatta İslamın Türkleri uyuşturduğu yazılır. "Millet"i oluşturan unsurlardan birinin "ırk ve köken birliği" olduğu vurgulanır sf. 13 
Bu, Türkiye'nin tarihi ve toplumsal gerçeğine uygun bir tarif değildi. Laikliği yerleştirmek için düzenlenmiş bir tarifti. Bir de Balkan facialarını yaşamış olduğumuz için Atatürk nesli "ırken ve harsen müttehid" ve "mütecanis" bir toplum özlüyordu, kitaptaki tarifi de öyle yaptılar. 
Ama bugün ulus birliği için "ırk ve köken birliği"nden bahsedilebilir mi 
Artık soyut kitabi tariflerle hayatın gerçeklerini birlikte düşünmek zorundayız. 
Başbakan Erdoğan'ın da söylediği gibi, Türkiye'de din, çeşitli etnik kimlikleri birleştiren bir faktördür. Toplumsal entegrasyonumuz için de fevkalade önemli bir bağdır. 
Dinin toplumsal entegrasyon rolünün dile getirilmesini, Baykal'ın 1930'lardaki 'kitabi' tariflerden hareketle "ümmet anlayışı" diye suçlaması yanlıştır. 
Seçim sonuçlarına sosyolojik bir araştırma gibi bakalım Güneydoğu'daki etnik kompozisyonun siyasi bir coğrafyaya dönüşmesini önleyen oylar, dindarlık değerleriyle verilmiş oylardır. Özal ve Demirel de buna dikkat ederdi. Bugün bölgede DEHAP'tan fazla oy alan tek parti AKP'dir. 
General Hasan Kondakçı anılarında halkın İslami duygularının terörle mücadelede devlete nasıl destek olduğunu anlatır. 
Pozitivist bir laiklik anlayışıyla bu bağları rencide etmek, ülkeye yarar getirmez. 

Birleştirici her bağ 
Etnik duygular patlayıcıdır yumuşatıp birleştirecek her toplumsal değere özen göstermeliyiz. 
Atatürk 1930'larda radikal bir laiklik uyguladı ama aynı zamanda 'azınlık' tarifini dine dayandırdı Türkiye'ye göçmek isteyen Hıristiyan Gagavuz Türklerini kabul etmedi Türkçe bilmeyen Balkanlı Müslümanları kafileler halinde Türkiye'ye kabul etti. 
Çünkü dinin sosyolojik bir entegrasyon faktörü olduğunu tecrübelerle biliyordu 
Kimlik sorunları son derece karmaşıktır, vecizelere indirgenemez son derece duygusaldır, kitabi 'rasyonel' tariflerle çözülemez. 
Birinci derece sosyolojik entegrasyon faktörüne dikkat ederek, kimlik konularında daha özenli ve ölçülü konuşmalıyız. 



</TEXT>
</DOC>
