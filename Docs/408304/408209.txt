<DOC>
<DOCNO> 408209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/son/sondun17.html </URL>
<DATE> 2005/12/31/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Dünyadaki toplam Filistinli nüfusu 10,1 milyon 
</HEADLINE>
<TEXT>

     Dünyada bulunan toplam Filistinli sayısının 10,1 milyon olduğu açıklandı. 
     Filistin Merkez İstatistik Bürosu'nca yayımlanan verilere göre, 2005 yılı sonu itibarıyla dünyadaki Filistinlilerin yüzde 37.9'unu oluşturan 3,8 milyonu, Filistin toprakları üzerinde yaşıyor. İsrail'deki Filistinli nüfusu 1,1 milyon olarak belirlendi. İsrail'deki Filistinlilerin dünya Filistinli nüfusu içindeki oranı yüzde 11,2. 
     Filistin topraklarından sonra en fazla Filistinli nüfus barındıran ülke Ürdün. Ürdün'de yaşayanların sayısı 3 milyon olarak açıklanırken, bu nüfusun genel dünya nüfusu içindeki oranı da yüzde 29,4 oldu. 
     Filistin toprakları üzerindeki 3,8 milyon Filistinli nüfusun yüzde 63'ünü oluşturan 2,4 milyonu Batı Şeria'da, kalan yüzde 37'sini oluşturan 1,4 milyonu da Gazze Şeridi'nde yaşıyor. 
     Dünyada Filistinlilerin en yoğun toplandıkları bölgeyse yüzde 13,9 ile El Halil. Filistin nüfusunun en yoğun olduğu yer olarak yüzde 13 ile Gazze ikinci sırada, Kudüs yüzde 10,6 ile üçüncü sırada yer aldı. 
     İstatistik Bürosu'nun verilerine göre, Filistin topraklarındaki Filistinlilerin yüzde 42,5'i mülteci konumunda. Yine bölge toprakları üzerindeki Filistinli nüfusunun yüzde 45,8'i 15 yaşın altında. 65 yaş üstü Filistinli nüfusuysa yüzde 3,1 düzeyinde. Filistin topraklarında ortalama yaşsa 16,7 olarak belirlendi. 
     Tahminlere göre, bölgede yaşayan Filistinlilerin sayısı 2010 yılında 5,7 milyon kişiye ulaşacak. Aynı yıl için Merkez İstatistik Bürosu'nun tahminleri, Yahudi nüfusunu da 5,7 milyon olarak ortaya koydu. 
     
</TEXT>
</DOC>
