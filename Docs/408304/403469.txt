<DOC>
<DOCNO> 403469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sontur19.html </URL>
<DATE> 2005/12/14/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Ankara'ya yeni belediye otobüsleri geliyor 
</HEADLINE>
<TEXT>

     Ankara Büyükşehir Belediyesi için MAN A.Ş. tarafından üretilen 50 otobüs, bu ay içinde hizmete girecek. 
     Belediyeden yapılan yazılı açıklamaya göre, kent içi ulaşımın konforlu otobüslerle sağlanması ve egzoz gazlarının neden olduğu çevre kirliliğinin azaltılması amacıyla dizel ve doğalgazlı 450 otobüs için MAN A.Ş. ile anlaşma sağlandı. 
     Anlaşma çerçevesinde yapımına başlanan otobüslerden 50’sinin tamamlandığını bildiren yetkililer, kullanıma hazır olan otobüslerin bu ay içinde hizmete gireceğini, geriye kalan 400 otobüsün ise önümüzdeki Temmuz ayından itibaren teslim edilmeye başlanacağını ifade ettiler. 
     Yetkililer, şehir içi ulaşımda EGO’ya ait bin 185 otobüsün kullanıldığını, yeni otobüslerin hizmete girmesiyle Ankaralıların ulaşım sorunlarının azalacağını belirttiler. 
     Yeni otobüslerle Ankaralıların konforlu yolculuk imkanına kavuşacağına işaret eden yetkililer, otobüslerin Avrupa Birliği’nce kabul edilen çevre dostu EEV motor standartlarına sahip olması sayesinde de egzoz gazlarının neden olduğu hava kirliliğinin önüne geçileceğini kaydettiler. 
     
</TEXT>
</DOC>
