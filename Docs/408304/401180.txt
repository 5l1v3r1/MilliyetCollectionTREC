<DOC>
<DOCNO> 401180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/dunya/dun01.html </URL>
<DATE> 2005/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus Müslümanları 'haç'a savaş açtı 
</HEADLINE>
<TEXT>


CENK BAŞLAMIŞ Moskova 


Rusya'da yaşayan Müslümanlar, devlet ambleminde yer alan Ortodoks sembollerinin kaldırılması için kampanya başlattı. 
Ülkenin Asya kesiminde yaşayan Müslümanların lideri Nafigulla Aşirov, Rusya'nın laik bir devlet olduğunu, bu nedenle herhangi bir dinin sembollerinin resmi amblemde yer alamayacağını söyledi. Aşirov, Müslümanların tepkisini çeken sorunun sadece devlet amblemiyle sınırlı kalmadığını, kasaba girişlerine haç dikildiğini, orduda ikonların kullandığını bildirdi. Müslüman lider, Devlet Başkanı Vladimir Putin'in sık sık Rusya'nın hem Hıristiyan, hem de Müslüman bir ülke olduğunu söylediğini hatırlatarak, "Eğer gerçekten laiksek, bu kurala uyulmalı. Değilsek, Rusya'nın Hıristiyan devleti olduğu açıklanmalı" dedi. Rusya ambleminde 4 haç ve Aziz Georgiy Pobedonosets'in ejderhayı öldürme görüntüsü yer alıyor. 20 milyon Müslümanın yasadığı Rusya'da daha önce de Müslüman bir başkan yardımcısı seçilmesi çağrıları yapılmıştı. 


</TEXT>
</DOC>
