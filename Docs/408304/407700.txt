<DOC>
<DOCNO> 407700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sontur03.html </URL>
<DATE> 2005/12/29/ </DATE>
<TIME> 06.55 </TIME>
<AUTHOR>  </AUTHOR>
<HEADLINE>
Oteli müşteriler içerideyken mühürlediler 
</HEADLINE>
<TEXT>

     Antalya'nın Alanya ilçesinde ruhsat ve iskanları olmadığı gerekçesiyle 3 otel mühürlendi. Otellerden birinde müşteriler mahsur kalınca, otel görevlisi sahte yangın ihbarında bulundu. Otele gelen uitfaiye görevlileri olayı öğrenince tepki gösterirken, mahsur kalan müşteriler Mahmutlar Belediye Başkan Yardımcısı Hüseyin Çelik'in girişimiyle dışarı çıkartıldı. 
     Alanya'nın Mahmutlar Beldesi'ndeki Gürün Wald Otel, Sun Flower Otel ve Isabella Apart Otel ruhsat ve iskanı olmadığı gerekçesiyle belediye zabıtası tarafından mühürlendi. Gürün Wald Otel ise o sırada bir otel görevlisi olmadığı için içerisi kontrol edilmeden mühürlendi. Otelin 26 müşterisinden bir kısmı mahsur kaldı. Bir süre sonra gelen otel görevlilerinden Talip Şahin, mühürün açılıp müşterilerin dışarı çıkarılması için yetkilileri aradı. Ancak, muhatap olabilecek bir yetkiliye ulaşamayınca itfaiyeye telefon açıp yangın ihbarında bulundu. Hızla otele ulaşan itfaiyeciler, yangın olmadığını görünce tepki gösterdi. Daha sonra olay yerine gelen Mahmutlar Belediye Başkan Yardımcısı Hüseyin Çelik, zabıta ekiplerini çağırarak, jandarmanın da gözetiminde otelin mührünü açtırdı. 
     
</TEXT>
</DOC>
