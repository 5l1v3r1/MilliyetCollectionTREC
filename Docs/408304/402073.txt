<DOC>
<DOCNO> 402073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sonsiy04.html </URL>
<DATE> 2005/12/09/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Hükümet kesenin ağzını açtı, yeni üniversitelere 23 bin kadro 
</HEADLINE>
<TEXT>

     SALİHA ÇOLAK Ankara 

Hükümet, YÖK'ün itirazına rağmen 15 ilde yeni üniversite kurulmasına ilişkin tasarıyı TBMM Plan ve Bütçe Komisyonu'ndan geçirirken, kadro artırımını da ihmal etmedi. Böylece yeni üniversitelere halen varolan 2300 kadro ile birlikte toplam 23 bin kadro tahsis edildi. CHP Trabzon Milletvekili Akif Hamzaçebi, hükümetin seçim sinyalleri vermeye başladığına dikkati çekti. 
     CHP, AKP milletvekilleri gibi seçim çevrelerini memnun edecek tasarıyı desteklerken, komisyonda sadece CHP İstanbul Milletvekili Birgen Keleş, ilçe kurulması gibi üniversite kurulurken iktidar ve muhalefetin yanyana geldiğini, imkanlar dikkate alınmadan kurulan bu tür yapıların olumlu sonuç vermeyeceğini dile getirdi. Keleş, Milli Eğitim Bakanı Hüseyin Çelik'e de "YÖK'ün yetkilerni gaspediyorsunuz" dedi. 
     YÖK Başkanvekili Prof. Dr. İsa Eşme de "Üniversite için bina yetmez. Çocuklarınızın okumasına gönlünüzün razı olduğu koşullarda üniversite açmak gerekir. YÖK hasım değil, vatana sevdalı insanlar. Üniversitelerin gelişmesini istiyor ama bize kaynak lazım" diye konuştu. 
     Komisyonda kabul edilen tasarı Genel Kurul'da da delinmeden geçerse, Kırşehir, Kastamonu, Düzce, Burdur, Uşak, Rize, Tekirdağ, Erzincan, Aksaray, Giresun, Çorum, Yozgat, Adıyaman, Ordu ve Amasya'da yeni üniversiteler kurulacak. Böylece Karadenizli başbakan döneminde Karadeniz sahilinde Samsun'dan Rize'ye kadar sahil boyunca 5 ilin de üniversitesi olacak. 
     
</TEXT>
</DOC>
