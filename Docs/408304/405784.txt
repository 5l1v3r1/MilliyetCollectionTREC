<DOC>
<DOCNO> 405784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sontur21.html </URL>
<DATE> 2005/12/22/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Yazar Kışanak'a TCK 301'den ceza 
</HEADLINE>
<TEXT>

     Yazar Zülküf Kışanak, "Bin Yılların Mirası Nasıl Yakıldı-Yitik Köyler" adlı kitabında "Türkiye Cumhuriyeti Devleti’ni alenen aşağıladığı" gerekçesiyle yargılandığı davada, yeni TCK’nın 301 1. maddesi uyarınca 3 bin YTL para cezasına çarptırıldı. 
     İstanbul 2. Asliye Ceza Mahkemesi’ndeki duruşmaya, tutuksuz sanık Zülküf Kışanak katılmadı. 
     Duruşmada söz alan Kışanak’ın avukatı, suçun oluşmadığı görüşünde olduğunu ifade ederek, müvekkilinin beraatini istedi. 
     Davayı karara bağlayan hakim, Kışanak’ı, yazarı olduğu ve Belge Uluslararası Yayıncılık tarafından Ağustos 2004’te yayınlanan "Bin Yılların Mirası Nasıl Yakıldı-Yitik Köyler" isimli kitapta "Türkiye Cumhuriyeti Devleti’ni alenen aşağıladığı" gerekçesiyle, eylemine uyan ve blok uygulamada sanık lehine olan 5237 sayılı TCK’nın 301 1. 
     maddesi uyarınca 6 ay hapis cezasına çarptırdı. 
     Kışanak’ın bu cezası, daha sonra duruşmadaki tutum ve davranışları lehine indirim nedeni kabul edilerek 5 aya düşürüldü. 
     Kısa süreli hürriyeti bağlayıcı bu ceza, daha sonra da sanığın kişiliği ve suçun işlenişindeki özelliklere göre 3 bin YTL adli para cezasına çevrildi. 
     
</TEXT>
</DOC>
