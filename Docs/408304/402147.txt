<DOC>
<DOCNO> 402147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sontur26.html </URL>
<DATE> 2005/12/09/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
442 bin YTL ile kaybolan görevli yakalandı 
</HEADLINE>
<TEXT>

     Kütahya’nın Tavşanlı İlçesi’nde, çalıştığı bankanın ATM kasasından 442 bin YTL alarak kaçtığı iddia edilen ATM görevlisi yakalandı. 
     AA muhabirinin aldığı bilgiye göre, 4 Aralık’ta bankanın ATM kasasında bulunan 442 bin YTL’yi aldığı iddiasıyla aranan Mustafa K, öğle saatlerinde Yenimahalle’deki evinde gözaltına alındı. 
     Tavşanlı İlçe Emniyet Müdürlüğü’ne götürülen Mustafa K’nin yanında avukatının da bulunduğu ve "susma hakkını kullandığı" öğrenilirken, bankadan çalındığı öne sürülen paranın bulunamadığı bildirildi. 
     Bir bankanın Tavşanlı şubesinin yetkilileri, 5 Aralık’ta işe geldiklerinde ATM cihazlarında para bulunmadığı yönündeki şikayetler üzerine, içinde 442 bin YTL olduğu belirtilen, şifresi ATM görevlisi Mustafa K’de bulunan özel kasanın da boş olduğunu tespit etmişti. 
     Uşak’taki annesinin rahatsız olduğunu söyleyerek önceden "mazeret izni alan" Mustafa K’ye ulaşamayan, kasanın 4 Aralık akşamı açıldığını belirleyen banka yetkililerinin başvurusu üzerine, Tavşanlı Cumhuriyet Başsavcılığı soruşturma başlatmıştı. 
     
</TEXT>
</DOC>
