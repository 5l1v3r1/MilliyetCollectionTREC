<DOC>
<DOCNO> 402586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/dunya/axdun01.html </URL>
<DATE> 2005/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin 'top secret' propaganda savaşı 
</HEADLINE>
<TEXT>


Pentagon'un İslam dünyasında çok sayıda medya kuruluşunu gizlice finanse ederek, ABD yanlısı haberler yayımlattığı öne sürüldü 

SEMA EMİROĞLU New York 


Amerikan ordusunun, hazırladığı haberleri Irak gazetelerine para ödeyerek yayımlattığının ortaya çıkmasının yankıları sürerken, şimdi de Başkan George W. Bush yönetiminin İslam dünyasındaki ABD aleyhtarlığına karşı geniş çaplı, pahalı ve gizli bir propaganda savaşı yürüttüğü bildirildi. 
New York Times'ın manşetinden yayımladığı habere göre kampanya, 11 Eylül saldırılarının hemen ardından Beyaz Saray tarafından başlatıldı. Savunma Bakanlığı Pentagon , diğer hükümet kurumları ve sözleşmeli özel şirketlerin enformasyon operasyonları arasında eşgüdüm sağlamak için gizli bir grup kuran Beyaz Saray, Irak ve Afganistan'ı propaganda kampanyasının odak noktası yaptı. ABD'nin gizli propaganda savaşının bazı örnekleri şöyle 
Kuzey Carolina'daki Fort Bragg askeri üssünde 1200 askeri personelin görev yaptığı psikolojik operasyonlar merkezi, "tek taraflı" haberler hazırlıyor.Pentagon'un sözleşme yaptığı halkla ilişkiler şirketi Lincoln, Arap ve Irak basınında bini aşkın haber ve başyazı yayımlattı. ABD ordusunun psikolojik operasyonlar birimi, mesajını yaymak için Irak gazetelerine ve televizyonlarına para ödedi. Afganistan'da 30 radyo istasyonunu finanse eden Amerikan Ulusal Kalkınma Ajansı, bunu dinleyicilerden gizledi. 



</TEXT>
</DOC>
