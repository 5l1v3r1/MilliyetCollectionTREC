<DOC>
<DOCNO> 401936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/spor/yguven.html </URL>
<DATE> 2005/12/09/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Alkol ve spor 
</HEADLINE>
<TEXT>



İster beğenin ister beğenmeyin kıymetli hükümetimizin 4. Murat tavrı ile içkiye yasak getirmeye çalışması ve turistik yörelerle büyük kentlerde "içki gettoları" yaratma çabası, seçmenlerinin "İslamcı çekirdeğine" gönderdiği "muhteşem" bir mesajdır. 
Olur... Olmaz... Orası da önemli değildir. Mesaj yerine gitmiştir. 
Varsın boşa harcansın enerjimiz, varsın gündemden düşsün ulusal meselelerimiz... 
Turist gelmezmiş .. 
Sanki çok önemliydi "kefere" misafirlerimiz 
Mesaj nettir 
"Çabaladık, ama hidayete erdiremedik bazılarını"... 
Sonuç alınmadığında, bizim gibi "zındıklar" yüzünden yaşama geçirilemediğini düşünecektir çekirdekteki mü'min kardeşlerimiz. 
Koskoca hükümet gerekçesiz adım atacak değil elbet. Her ne kadar kişisel hak ve özgürlükler açısından Anayasa'ya aykırı gibi görünse de Anayasal bir dayanağı vardır bu girişimin. 
58. maddeye, "Devlet, gençleri alkol düşkünlüğünden korur" notu düşülmüştür. 
Anayasa'nın 58. maddesine bu kadar yoğunlaşan kıymetli Hükümetimiz'in acaba "gözü kaymamış mıdır" hemen aşağıya... 59. maddeye. 
O madde, alkol ve uyuşturucu maddelerden korunan insanlarımız için Devlet'e iki görev yüklemektedir 
"Sporun kitlelere yayılmasını teşvik etmek." 
"Başarılı sporcuyu korumak." 
Siz bu konularda yaratıcı bir zeka, azimli bir girişim, kararlı bir duruş falan görebiliyor musunuz son zamanlarda 
Acaba 58. maddeden sonra mı 59. maddeye gelecektir sıra. 

Anayasanın 58. maddesi 
Devlet, istiklal ve cumhuriyetimizin emanet edildiği gençlerin müsbet ilim ışığında, Atatürk ilke ve inkılapları doğrultusunda ve Devletin ülkesi ve milletiyle bölünmez bütünlüğünü ortadan kaldırmayı amaç edinen görüşlere karşı yetişme ve gelişmelerini sağlayıcı tedbirler alır. 
Devlet, gençleri alkol düşkünlüğünden, uyuşturucu maddelerden, suçluluk, kumar ve benzeri kötü alışkanlıklardan ve cehaletten korumak için gerekli tedbirleri alır. 

Anayasanın 59. maddesi 
Devlet, her yaştaki Türk vatandaşlarının beden ve ruh sağlığını geliştirecek tedbirler alır, sporun kitlelere yayılmasını teşvik eder. 
Devlet başarılı sporcuyu korur. 

Tehlikeli 'birlik' 

Sayın Özhan Canaydın'ın Fenerbahçe dışındaki 17 kulübün başkan ve temsilci oylarıyla Kulüpler Birliği Başkanı olması ne anlama geliyor sizce 
Bana sorarsanız bir kere Canaydın'ın kişiliğinde, çelebiliğe, hoşgörüye, ölçüye onay vermiştir kulüplerimiz. 
Bir başka ismi seçselerdi farklı mı olacaktı teşhislerimiz 
Hayır... Sadece o ismin kartviziti olmuş kişisel özelliklerinin geçer akçe olduğu yorumunu yapacaktık öncelikle... 
Hırçın biriyse, "sertlik istiyor kulüpler" diyecektik. 
Güler yüzlü ise "kulüpler neşe peşinde"... 
Madem ki sayın Özhan Canaydın seçildi o zaman "adalet ve fair play ön planda" yorumu getirebilir kolaylıkla. 
Yoksa, çoğunluğu Anadolu adresli kulüpler, direksiyonu üç büyüklerden birinin başkanına neden teslim etsinler 

Bir adım daha geri çekilelim ve bakış açımızı genişletelim. 
Sadece Fenerbahçe'nin oyu yok, değil mi bu seçimde 
Neden 
Yine bence adı konmamış bir "cepheleşme" girişimi içinde futbolumuzun kurmayları. 
Atı alıp Üsküdarı geçmiş Fenerbahçe... Ve onun gücünden çekinen diğerleri... 
Lakin yanlış anlaşılmasın. Bu bir savaş ilanı değil elbette. Sadece "korunma" içgüdüsü. 
"Ya Fenerbahçe, gücünü yıkıcı anlamda kullanmayı tercih ederse" .. 
Endişe bu. Haklı olup olmadıklarını bilemem. 
Bildiğim tek şey, futbolun içindeki kutuplaşmaların hele böylesine "biri ve diğerleri" şeklinde saflaşmanın, hayra alamet olmadığı. 
Daha ilerlemeden durdurmak lazım. 
Birinci adım Fenerbahçe'den gelmeli. Tavır ve önerileriyle gücünü yıkıcı değil yapıcı olarak kullanacağını belli etmeli Fenerbahçe. 
Kulüpler Birliği'ne gelince. Yeni başkanının kişiliği gereği, niyetinin "iyi" olduğunu iddia edebilir karşılığında. 
Böylece Fenerbahçe'ye rağmen seçilen futbolumuzun üzerinde. 
Adımlar kolaydı. Bir cümle, bir bakış yeter bazen. 

Radyo Spor'da bir gün 

Ben hayatımda iki kez Radyo'ya gittim. Birincisi on sene önce Şırnak'ın ilçesi Cizre'de... Ki, o sıralar cayır cayır yanan Güneydoğu'nun adeta terör merkezi Cizre'sinde yayın yapan radyo, haber niteliğindeydi ve "Günaydın Cizreee" başlıklı bir röportaj yaptım... 
İkincisi ise geçen gün, boğaz manzaralı Radyo Spor'a. 
İnanın ikincisi daha gerilimli başladı. 
Bilgin Gökberk tarafından adeta mevcutlu olarak intikal ettirildim Radyo Spor'a. 
"Yahu" diyorum, "Herkesin işi gücü vardır. Ben de Ters Köşe yazacağım. Başka zaman uğrarım". 
Dinletemedim. İnanılmaz bir ağız çabukluğu kelepçeleriyle "tıkıldım" Genel Yayın Yönetmeni İlhan Uzundurukan'ın odasına. 
İnanılmaz bir misafirperverlik. Yazı yazacağım diye bana masa hazırlamalar falan... Utandım ve sevgili müdürümüz Cem Şengül'ün kulaklarını çınlattım. 

Bu arada Rodyo Spor'un ve spor medyasının ağır topları İlker Ateş'ten, Yalçın Dümer'den yayına katılma teklifleri de aldım ve "ukala kasıntı" sanmasınlar diye uzun uzun anlattım "prensiplerimi". 
Bir kere ekran ve radyo konuğu olan medya mensupları, "sömürülüyordu" bence. Alışveriş ettikleri süpermarketin kasiyeri tarafından tanınmak karşılığı, yılların kariyerini riske atıyordu pek çoğu. Ücret alanların ise makbuzlarında komik rakamlar yazıyordu. Ekranın kaymağını yiyen birkaç sivri isim etrafında dekor oluyorlardı. 
Sonra, şu "bir masa- bir mikrofon bir kamera" sistemi baştan aşağı yanlıştı. Azeri televizyonunun gariban programları gibi, 90 dakikalık maç 190 kanalda 290'ar dakika konuşuluyordu. 
Bir arpa boyu ilerlemeyen ve istikbali olmayan bu sistemin ömrünü uzatacak ve harcanacak "yeni çehre" olmayı istemiyordum. Kişisel tavır koyma hakkımı kullanıyordum yani. 

Onlar beni yayına almak isterken, ben Radyo Spor'un sahibi ve diğer üç radyonun sayın Saadettin Saran ile "off the record" bir röportaj yaptım. 
Bu sabah baktım, dudağım falan uçuklamamış dinlediklerimden. 
Konuştuklarımızı yazamayacağım. Ama şu anda "sürgünü" yaşayan geleceğin Fenerbahçe başkanından randevu aldım. Yakında "infial yaratmayacak" kadarını kaydedip sizlere aktaracağım. 
Bu arada, Radyo Spor dinleyicilerinin en zigzaglı sevgilerine muhatap olan Bilgin'e bozulanların, intikamını aldım haber vereyim 
"Mükemmel bir radyonuz var sayın Saran" dedim patrona "Yeriniz, tesisleriniz, kadronuz mükemmel... Ah şu Bilgin olmasa." 
"Halledeceğiz" yanıtını alıp Bilgin'le birlikte Saran'ın ofisinden ayrılırken Köyün Delisi ile aramızda geçen diyaloglar da "off the record". 




</TEXT>
</DOC>
