<DOC>
<DOCNO> 403640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sondun40.html </URL>
<DATE> 2005/12/15/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Kritik AB zirvesi başladı... 
</HEADLINE>
<TEXT>

     AB üyesi ülkelerin devlet ve hükümet başkanlarını bir araya getiren AB zirvesi Brüksel'de başladı. 
     Üye ülkelerin dışişleri bakanlarının da hazır bulunduğu zirvede, 2007-2013 bütçesine ilişkin uzlaşmazlıkların aşılması için çaba harcanması beklenirken, AB'nin genişlemesi konusu da ''Makedonya dosyası'' çerçevesinde gündemde bulunuyor. Konsey'in Makedonya'ya aday statüsü verilmesine yeşil ışık yakması bekleniyor, ancak hafta başında, dışişleri bakanları düzeyinde gerçekleşen AB Genel İşler Konseyi'nde Makedonya'ya aday ülke statüsü verilmesini engelleyen Paris, genişleme adımlarını ''şiddetle frenleyen'' başkent olarak gösteriliyor. 
     Zirve sonunda çıkacak bildiride Türkiye ve Kıbrıs konularına değinilmeyeceği belirtiliyor. 
     
     BÜTÇE KRİZİ 
     AB bünyesinde 2007-2013 bütçesine ilişkin uzlaşmazlık devam ederken, liderlerin bir zirvede çözüm bulamamaları halinde AB'nin içinde bulunduğu krizin daha da derinleşeceği ifade ediliyor. 
     İngiltere, geçen haftaki önerisinde bütçe kısıtlamaları isterken, AB'ye yeni üye olan ülkelere yönelik yapısal fon yardımlarını ve kırsal kesimlere yönelik yardımları azaltmayı da öngörüyordu. 
     Öneride, 2007-2013 dönemi harcamaları 846,7 milyar avro olarak belirleniyordu. Bu rakam, krizin başlangıcındaki Lüksemburg önerisinde 871 milyar avro olarak belirlenmişti. İngiltere'nin son önerisi, AB ülkelerinin çoğunluğu ve AB Komisyonu tarafından reddedildi. 
     Londra'nın son önerisinde miktarın 2,5 milyar avro kadar artarak 849,303 milyar avro olduğu görüldü. 
     İngiliz Dışişleri Bakanı Jack Straw, ''katı ama gerçekçi bir bütçe'' sunduklarını, bu önerinin, ''ne yarın, ne gelecek yıl değişeceğini'' söyledi. 
     Straw, ''kötü bir uzlaşma yerine hiç uzlaşma olmamasını tercih edeceklerini'' bildirdi. 
     Bütçeyi onaylaması gereken Avrupa Parlamentosu, daha önce Lüksemburg tarafından sunulan bütçedeki 871 milyar avroyu ''kabul edilebilir asgari rakam'' olarak göstermişti. 
     AB'ye son katılan ülkelere ayrılan yapısal fonlarda, Lüksemburg önerisine oranla 12,5 milyar avro kısıtlama getiren Londra'nın, kendi kazanımlarından taviz vermediği dikkat çekiyor. 
     Son önerisinde Yunanistan, Portekiz, Avusturya ve Polonya gibi bazı ülkelere ''küçük hediyeler'' veren ve bütçe kolaylıkları öngören Londra, bütçe payını çok yüksek bulan Hollanda'ya da bazı maddi avantajlar sağlamak istiyor. 
     Belçika Başbakanı Guy Vehofstadt, bütçeyi ''küçük hediyeli bir tombala'' haline getiren İngilizleri eleştirdi ve ''ödevini yeniden yapmasını'' istedi. 
     Avrupa Parlamentosu'nun bütçe raportörü Alman Reimer Boege, İngiltere'yi ''bilinçli bir şekilde kışkırtıcılık yapmakla'' itham etti. 
     Polonya Başbakanı Kazimierz Marcinkiewicz, İngilizlerin son önerisi karşısında veto kullanacaklarını duyurdu. 
     Hollanda Başbakanı Jan Peter Balkenende, son öneride ''olumlu bir adım'' gördüklerini, ancak henüz hedefe ulaşılmadığını söyledi. 
     AB Komisyonu Başkanı Jose Manuel Durao Barroso, bütçe konusunda uzlaşma çıkmamasının AB açısından çok olumsuz bir sinyal olacağını söyledi. 
     Barroso, İngiltere'nin önerisini AB Komisyonu'nun ''yetersiz'' bulduğunu açıklarken ''hayal kırıklığı yaşadığını ve çok endişeli olduğunu'' ifade etti. 
     Komisyon Başkanı Barroso, devlet ve hükümet başkanlarına uzlaşma çağrısı yaparken bu uzlaşmanın ''mümkün ve gerekli'' olduğunu, ''adil'' olması gerektiğini, uzlaşmazlık halinde AB'nin itibar kaybedeceğini söyledi. 
     Belçika Başbakanı Guy Verhofstadt da ''Avrupa Birleşik Devletleri'' ve ''federasyon'' çerçeveli, ''iki vitesli AB'' önerisiyle dikkat çekerken, İngiltere'yi ağır ifadelerle eleştirenler arasında yer buluyor. 
     
     DİĞER GÜNDEM MADDELERİ 
     Avrupa Parlamentosu Başkanı Josep Borrell ile görüş alışverişi ile başlayacak olan AB zirvesinde ''Afrika stratejisi'', ''terörizme karşı ortak mücadele'', ''ortak dış politika ve savunma politikası'', ''yabancı göç'', ''Ortadoğu ve Akdeniz'' , ''Avrupa'nın geleceği'', ''çevre'', ''istihdam'' gibi dosyalar da ele alınacak. 
     AB zirvesi yarın son bulacak. 
     
</TEXT>
</DOC>
