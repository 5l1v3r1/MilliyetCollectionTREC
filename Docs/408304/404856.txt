<DOC>
<DOCNO> 404856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sonyas12.html </URL>
<DATE> 2005/12/19/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
"Soğuk hava öldürücü olabilir.." 
</HEADLINE>
<TEXT>

     Karadeniz Teknik Üniversitesi KTÜ 
     Tıp Fakültesi Göğüs Hastalıkları ve Tüberküloz Anabilim Dalı Başkanı Prof. Dr. Tevfik Özlü, soğuk havanın kronik böbrek, diyabet, kalp hastaları ile by-pass ameliyatı geçirenler için öldürücü olabileceğini söyledi. 
     Özlü, AA muhabirine yaptığı açıklamada, kış mevsiminde soğuk havaya bağlı olarak nezle, grip, faranjit, zatürree gibi hastalıkların görülme sıklığının arttığını, KOAH ve astım hastalarının ise daha fazla sorun yaşadığını belirtti. 
     Halk arasında müzmin bronşit, kronik bronşit olarak bilinen KOAH ile astım hastalarının kış mevsiminde risk altında olduğunu, yağışlı, sisli, soğuk havaların bu hastalarda krize neden olabileceğini ifade eden Özlü, "Kış aylarında salgınlar yapan soğuk algınlığı, grip gibi viral solunum sistemi enfeksiyonları, KOAH ve astım hastalarında normal kişilere göre daha ağır geçmekte ve krizleri başlatabilmektedir. Kışın artan hava kirliliği ise bu hastalarda krizleri tetikleyici etki yapabilmektedir" dedi. 
     Enfeksiyonların özellikle çocuklar, yaşlılar, hamileler ve kronik sağlık sorunları olanlarda çok daha olumsuz etkiler gösterdiğini belirten Özlü, soğuk havaya uyum sağlamak için vücudun daha fazla enerji harcadığını ifade etti. 
     Enerji ihtiyacının karşılanmaması halinde vücut direncinin düştüğüne, enfeksiyonlara yatkın hale geldiğine dikkati çeken Özlü, şöyle devam etti 
     "Soğuk havalarda bronşit, astım gibi sağlık sorunları daha sık görülür. Soğuk havalar, akciğerin akut veya kronik tüm hastalıkları tetikler. Kronik böbrek, diyabet, kalp hastaları, by-pass geçirenler soğuktan çok daha fazla etkilenir. Soğuk havalar, bu tür kronik hastalıkları bulunanlar için öldürücü bile olabilir. Kışın yoğunluk kazanan hava kirliliği soğuk havayla birleşince sorun daha da büyür." Prof. Dr. Özlü, kışın artış gösteren zatürreenin iyi tedavi edilmediği takdirde ölümle sonuçlanabilecek hastalıklar arasında yer aldığını da vurguladı. Özlü, "Zatürreede, akciğerlerdeki hava kesecikleri iltihaplı bir sıvıyla dolar. Akciğerin oksijen alışveriş fonksiyonu bozulur ve kanda oksijen düzeyi azalır" diye konuştu. 
     Zatürreenin halen en öldürücü hastalıklar arasında yer aldığını bildiren Prof. Dr. Özlü, şöyle devam etti 
     "Son yıllarda zatürreeden ölümler, diğer bulaşıcı hastalıklardaki gerilemenin aksine artmakta, dünyada her yıl 4.4 milyon kişi zatürreeden ölmektedir. Zatürree, ABD ve İngiltere’de ölümlerin altıncı ve ülkemizde ise hastanedeki ölümlerinin beşinci nedenidir. 
     Zatürree bebekler, çocuklar ve yaşlılar ile süreğen hastalığı olanlarda hem daha sık görülmekte, hem de daha ölümcül seyretmektedir." Özlü, kış hastalıklarından korunmak için yaşlıların, çocukların, kalp, astım, diyabet gibi sağlık sorunları olanların havanın çok soğuk olduğu günlerde mecbur kalmadıkça dışarı çıkmamaları, giyinmeye özen göstermeleri ve aşırı terlememeye dikkat etmeleri, insanların yoğun olduğu yerlerden uzak durmaları gerektiğini kaydetti. 
     KOAH ve astım hastalarının soğuk hava nedeniyle günlerinin büyük bölümünü kapalı mekanlarda geçirdiğine dikkati çeken Özlü, şunları söyledi 
     "KOAH ve astım hastaları, kışın zamanlarının büyük bölümünü kapalı ortamlarda geçirseler bile bu hastalıkların en önemli nedeni olan ev tozu akarı, kalorifer ve hamam böcekleri, mantarlar gibi allerjenlerle temasları arttığı için sorunları da artar. Kapalı mekanda sigara içilmesiyle oluşan hava kirliliği hastalıkların kontrolünü zorlaştırır. Soba veya kalorifer nedeniyle ortamdaki nispi nem oranının çok düşmesi, özellikle burundaki tıkanıklığa bağlı olarak ağızdan nefes alıp veren hastalarda havayollarını kurutmakta, gece öksürük, nefes darlığı gibi yakınmalara neden olmaktadır. Tüm bu faktörlerin bir araya gelmesiyle kış aylarında bazı hastaların sorunları artmakta, aldıkları tedavi yetersiz kalabilmektedir. Bu nedenle başta KOAH ve astımlı hastalar olmak üzere herkesin, soğuk hava ve kapalı mekanların olumsuz etkilerinden mümkün olduğunca kendilerini korumaları gerekmektedir." 
     
</TEXT>
</DOC>
