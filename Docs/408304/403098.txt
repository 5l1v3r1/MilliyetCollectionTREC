<DOC>
<DOCNO> 403098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sonsiy16.html </URL>
<DATE> 2005/12/13/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Branş değiştirmek isteyen öğretmenler, ihtiyaç bulunan okullara gidecek 
</HEADLINE>
<TEXT>

     Branş değişikliği yapmak istemeyen ilköğretim okullarındaki öğretmenler, ihtiyaç bulunan eğitim kurumlarında görevlendirilecekler. 
     Milli Eğitim Bakanlığı Personel Genel Müdürü Remzi Kaya, öğretmenlerin alan değişikliği konusunda valiliklere, Bakan adına genelge gönderdi. 
     Kaya, öğretmenlerin atama ve yer değiştirme işlemlerinde ihtiyaç analizine dayalı bir istihdam politikası benimsendiğini kaydederek, istatistik bilgilerine yansıyan sayısal verilerin gerçek durumu yansıtması gerektiğini belirtti. 
     Kaya, bundan hareketle Türk Dili ve Edebiyatı, Fizik, Kimya, Biyoloji, Tarih, Coğrafya, Matematik ve İmam Hatip Liseleri İHL 
     Meslek Dersleri öğretmenlerinden, ilköğretim okullarında Türkçe, Fen Bilgisi, Sosyal Bilgiler, İlköğretim Matematik ve Din Kültürü ve Ahlak Bilgisi derslerinin öğretmenliğinde görevlendirilenlerin alanlarının 18 Kasım 2005 tarihli onay ile değiştirildiğini kaydetti. 
     Söz konusu durumdaki öğretmenlerin, Bakanlıkça atandıkları alanda istihdam edilmeleri mümkün olmadığından bu şekilde bir düzenlemeye gidildiğini bildiren Kaya, şunları kaydetti 
     "Türk Dili ve Edebiyatı Öğretmeni Türkiye geneli normu 23 bin 508 olup, bu alanda atanan öğretmen sayısı 32 bin 841’dir. Bu duruma göre, 9 bin 333 öğretmen fazlalığı bulunmaktadır. Yıllar itibarıyla artarak 
     katlanan fazlalık, Türkçe alanında görevlendirilen öğretmenlerin fiilen yürüttükleri bu alanın norm kadrosunu işgal etmeleri neticesinde, sayısal verilere bu alanın öğretmeni gibi yansıtılmalarından kaynaklanmaktadır. Bu durum, yukarda sayılan diğer alanlar için de geçerlidir." Alanı değişen öğretmenler ve yöneticilikler hakkında valilikçe yapılacak iş ve işlemlerin daha önce bir yazıyla belirtildiğini ifade eden Kaya, ancak bu konuda oluşan tereddütleri ortadan kaldırmak amacıyla açıklama yapmaya gerek duyulduğunu kaydetti. 
     
     İLİŞİK KESME YARIYIL TATİLİNDE 
     Buna göre, alanını değiştirmek istemeyen öğretmenler, öncelikle bulundukları eğitim bölgesi olmak üzere, yerleşim yerinde ihtiyaç duyulan eğitim kurumlarında, Bakanlıkça atandıkları alanda görev yerleri belirlenecek ve yarıyıl tatilinde ilişikleri kesilecek. 
     Bu durumdaki öğretmenlerin, eğitim bölgesinde ya da yerleşim yerinde norm kadro açığı bulunmadığı taktirde, açık oluşuncaya kadar bulundukları eğitim kurumunda görevlerine devamları sağlanacak ve ilerde oluşacak açık kadroya öncelikle bu şekilde alanı dışında görevlendirilen öğretmenler verilecek. 
     Alanını değiştirmek istemeyen yöneticiler, üzerlerinde yönetici normu bulunduğundan, görev yerlerinde herhangi bir değişiklik yapılmayacak. 
     Alan değişikliği istemeyen öğretmenler ve yöneticilerin, buna ilişkin dilekçeleri ve alan değişikliği kararnameleri ilgili atama dairelerine gönderilecek. 
     
     "SIKINTI YAŞANDI" 
     Öte yandan, Eğitim Sen Genel Sekreteri Emirali Şimşek, AA muhabirine yaptığı açıklamada, branş değişikliğiyle ilgili 18 Kasım’da çıkarılan ilk genelgenin öğretmenleri istekleri dışında işlem yapmaya zorladığı için sıkıntılar yaşandığını kaydetti. 
     Öğretmenlerin ya ilköğretim okullarında ya da liselerde görev yapmaya zorlandıklarını ifade eden Şimşek, ancak son çıkarılan genelgeyle bu sıkıntıların biraz hafiflediğini söyledi. Buna karşın, böyle bir uygulamanın zamanlamasını da doğru bulmadıklarını belirten Şimşek, "Bu uygulama çok ciddi bir ihtiyaçtan kaynaklanan tasarruf değil. MEB bürokratları kendilerince bir düzenleme yapıyorlar ama bu düzenlemenin yaratacağı sorunları hesaplamamışlar" diye konuştu. 
     
</TEXT>
</DOC>
