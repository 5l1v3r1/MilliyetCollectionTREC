<DOC>
<DOCNO> 403532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/guncel/axgun01.html </URL>
<DATE> 2005/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'İmam hatip'in önü açıldı 
</HEADLINE>
<TEXT>


İmam hatip ve meslek okulu öğrencilerinin kendi alanları dışında üniversiteye girmelerindeki engelleri aşacak yönetmelik onaylandı. Açıköğretim diploması alınarak katsayı sorunu aşılacak 

ANKARA Milliyet 

İmam hatip liselerini İHL de kapsayan meslek okulu öğrencilerinin üniversitelere genel lise mezunlarıyla eşit koşulda girmesini sağlayacak düzenlemeyi, YÖK engeli nedeniyle yasa çıkararak sağlayamayan hükümet, amacına yönetmelik değişikliği ile ulaştı. Başbakan Recep Tayyip Erdoğan, diğer meslek okullarıyla birlikte, mezunlarına "çift diploma" olanağı tanınan imam-hatip liselerine son yıllarda azalan talebi artırması beklenen yönetmelik değişikliğini jet hızıyla onayladı. 
Meslek liselilere düşük katsayı uygulanması nedeniyle alanları dışındaki fakültelere girmekte zorlanan İHL öğrencileri ile mezunları, bundan böyle çok az sayıdaki fark derslerini verip açıköğretim lisesi AÖL diploması alabilecekler. Resmi Gazete'de yayımlanarak yürürlüğe giren yönetmeliğe göre, AÖL'ye artık şu öğrenciler kayıt yaptırabilecek 
İlköğretim okulu ortaöğretim mezunu olanlar.MEB'e ve diğer bakanlıklara bağlı ortaöğretim lise düzeyindeki okullardan ayrılanlar ile mezun olanlar.Bir yükseköğretim kurumundan ayrılanlar veya mezun olanlar.Yurtdışında öğrenim görmüş olanlar, denklik belgelerinde belirtilen öğretim düzeylerinin yukarıdaki şartlardan birini taşıyanlar. 

İlahiyata olanak 
Buna göre, İHL'nin ara sınıfından ayrılanlar ile mezunlar ve ilahiyat fakültelerinden mezun olanlar da AÖL'ye kayıt yaptırabilecekler. Genel lise programına yakın dersler alan İHL öğrencileri, AÖL diplomasıyla özellikle sosyal bilimler alanındaki yükseköğretim programlarını kazanma şansına sahip olacaklar. 
Ortaöğretim mezunu ile AÖL'ye kayıt olup mezun olan öğrencilerin diploma notları, kayıtta verdikleri diplomanın notu ile AÖL'deki ders notlarının aritmetik ortalamasına göre hesaplanacak. AÖL mezunlarına, bitirdikleri alana göre diploma, diploması düzenlenemeyenlere "Geçici Mezuniyet Belgesi" verilecek. Bu düzenlemelerle AÖL'ye geçen İHL'liler, ilahiyat fakültesi dışında bir yükseköğretim programını tercih ettiklerinde puanlarının çarpıldığı 0,3 katsayısı engelini aşmış olacaklar. AÖL diploması alan İHL'lilerin puanları, genel lise öğrencilerininki gibi hesaplanacak. 
Eski yönetmelikte açıköğretim liseleri, 'imk nsızlık, erken yaşta işe başlama, hastalık veya tutuklanma gibi nedenlerle öğrenimini tamamlama imk nı olmayanlara olanak tanınması' amacına dayandırılıyordu. Yeni yönetmelikte ise amaç 'fırsat eşitliği' olarak ifade edildi. 

Diploma için gerekli şartlar 

İlköğretim okulu ortaokul mezunları, lise programındaki ortak derslerle tercih ettiği alandaki alan derslerinin tamamından sınava girecek ve kredisini tamamlayabilecek kadar alan, ortak ve seçmeli derslerden kredi alacak. Alan veya program değiştiren öğrenciler, okumadıkları ortak ve alan dersleri ile okudukları halde haftalık ders saati sayısı farkı birden fazla olan derslerden sorumlu tutulacaklar. Alanında öğrenimlerini tamamlayacak öğrenciler, önceki sınıflarda başarısız oldukları ortak ve alan dersleri ile sonradan konulan derslerden ve takip eden dönemlerdeki ortak ve alan derslerinden sorumlu tutulacak. Öğrenciler, bir dönemde en çok 30 kredilik ders alabilecek. Öğrenciler, daha önce okudukları ortaöğretim kurumunda başarılı oldukları ortak, alan ve seçmeli derslerin kredisini almış sayılacak. AÖL'ye alan veya program değiştirmek için başvuranlar, 2008 - 2009 eğitim - öğretim yılı sonuna kadar 3 yıllık ders dağıtım çizelgesine tabi olacak. 

YÖK, yönetmeliği uygulamak zorunda 

Anayasa'nın 130 ve 131. maddeleriyle 2547 Sayılı Yükseköğretim Kanunu'na göre, üniversiteye giriş sistemini düzenleme yetkisi YÖK Genel Kurulu'na ait. Ancak, Genel Kurul'un yürürlükteki yasal düzenlemelere aykırı karar alma yetkisi bulunmuyor. Bu çerçevede Genel Kurul, dün Resmi Gazete'de yayımlanan AÖL yönetmeliği yürürlükte olduğu sürece, bu düzenlemeyi uygulatmayacağı ya da yeni bir katsayı düzenlemesine gidileceği yönünde karar alamıyor. 

Bu yıl sınavda uygulanabilir 

MEB Eğitim Teknolojileri Genel Müdürlüğü, şubatta AÖL'ye kayıt almaya başlayacak. MEB Talim Terbiye Kurulu da, kimlerin "fark dersi" alacağını belirleyecek. Düzenleme iptal edilmezse, fark derslerini veren meslek liseliler, bu sene genel liseliler gibi üniversite sınavlarına girebilecekler. Sendikalar, YÖK'ün gideceği Danıştay'ın yönetmeliği iptal ya da yürürlüğü durdurma kararını şubattan sonra almasının da, 'şubattan önce yeni kayıt yaptıran öğrencilere kazanılmış hak sağlayacağını" savundular. 



</TEXT>
</DOC>
