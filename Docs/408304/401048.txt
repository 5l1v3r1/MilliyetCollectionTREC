<DOC>
<DOCNO> 401048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sonsiy03.html </URL>
<DATE> 2005/12/06/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Adalet Bakanı Çiçek'in de polis kaydı varmış 
</HEADLINE>
<TEXT>

     ANKARA Milliyet 

Gazeteci Recep Tanıtkan'ın 1971 - 1998 yılları arasında çekilmiş siyasilere ait fotoğrafların yeraldığı sergisini gezen Adalet Bakanı Cemil Çiçek, kendisinin de 68 kuşağı olduğunu ve o dönemde gözaltına alındığını belirterek geçmişin muhasebesini yaptı. Çiçek, "Polis itiş kakışta kimi bulursa alıp götürüyor. Bir yere bir kayıt düşüyorlar. O dönemde Herkese kayıt düşülmüştür. Şimdi onları kaldırmaya çalışıyoruz" dedi. 
     Fotoğrafların Türkiye’nin karışık ve siyasetin hararetli bir savaşa dönüştüğü dönemlerine ait olduğunu kaydeden Çiçek kendisinin de 68 kuşağından olduğunu belirterek, "O dönem gençliğimizden çok şey alıp götürdü, çok arkadaşımız sıkıntılara maruz kaldı, hastanelerde, hapishanelerde. Sene kayıpları oldu, sonuçta belli bir noktaya geldik. Çatışmalara girmeden de sorunlar tartışılabilirmiş" diye konuştu. 
     
     Kayıp yıllar 
     Çiçek, şöyle devam etti 
     "O dönemler Türkiye için kayıp yıllardır. Bu gün AB için hep beraber uğraşıyoruz. O zaman ne Kopenhag ne de Brüksel kriterleri vardı belki o zaman soğuk savaş döneminin getirdiği avantaj nedeniyle Türkiye bu kısıtlamalara, çifte standartlara maruz kalmadan AB’ye üye olabilirdi. Ama Türkiye tarihi bir fırsatı sloganlar uğruna feda etti. Belki kişi başı gelirimiz 4 bin değil 15 bin dolar olacaktı." 
     
     Çiçek'e de kayıt 
     Çiçek, gençliğinde gözaltına alınıp alınmadığının sorulması üzerine, şunları anlattı 
     "O dönemi kendi içinde değerlendirmek lazım. İnsanlar üniversiteye giderken, ellerinde kitap, çanta, kalemle gitmek ister ama kapı tutulduysa itişme, kakışma oluyor. Polis de o anda kimi bulursa alıp götürüyor. Bir yere bir kayıt düşüyorlar her halükarda. O dönemde kayıt düşülmeyen adam çok azdır. Sokaklar farklıydı, oturduğunuz yere göre farklı muamele görebiliyordunuz. Buna rağmen zaman zaman sanki bunlar olmamışçasına tuzaklara düşülüyor. Kayıt herkese düşülmüştür. Düşmeyen yoktur, düşmek için ille de mahkumiyet kararı gerekmiyor, şimdi onları ortadan kaldırmaya uğraşıyoruz." Çiçek gözaltına alındığı tarihin sorulması üzerine 1971’de üniversiteden mezun olduğu yanıtını verdi. 
     
</TEXT>
</DOC>
