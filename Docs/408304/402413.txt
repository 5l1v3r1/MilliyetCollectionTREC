<DOC>
<DOCNO> 402413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/guncel/gun02.html </URL>
<DATE> 2005/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ücretini kendi ödedi 
</HEADLINE>
<TEXT>


Prof. Dr. Yücel Aşkın'a, kalbe giden damarlarındaki tıkanıklığın giderilmesi amacıyla stent uygulandı 

VAN AA ANKARA ANKA 

Van Yüzüncü Yıl Üniversitesi YYÜ Rektörü Prof. Dr. Yücel Aşkın'a, Tıp Fakültesi Araştırma Hastanesi'nde gerçekleştirilen operasyonla stent takıldı. 
YYÜ Tıp Fakültesi Araştırma Hastanesi'nde tutuklu olarak tedavi gören Rektör Aşkın, dün 13.30 sıralarında yoğun bakım servisinden alınarak Kardiyoloji Ünitesi'ne götürüldü. 
Burada, İstanbul Koşuyolu Hastanesi Başhekimi Prof. Dr. Cevat Yakut başkanlığında 5 kişiden oluşan ekip tarafından yarım saat süren bir operasyonla, kalbe giden damarlarındaki tıkanıklığın giderilmesi amacıyla Aşkın'a stent uygulandı. 

Özel kimyasalları var 
Operasyondan sonra Kardiyoloji Ünitesi Yoğun Bakım Servisi'ne alınan Aşkın'ın sağlık durumunun iyi olduğu ve operasyonun başarılı geçtiği ifade edildi. Bu arada, stentin, Aşkın'a kendi parasıyla uygulandığı bildirilirken, stentin, üzerinde bulunan kimyasal maddeler nedeniyle tıkanma ihtimalini düşüren bir özellik taşıdığı belirtildi. 

YÖK'ten 'Aşkın' heyeti 

Yaklaşık iki aydır tutuklu bulunan Van 100. Yıl Üniversitesi Rektörü Prof. Dr. Yücel Aşkın'ın 14 Aralık Çarşamba günü Van'da yapılacak duruşmasını, YÖK üç kişilik heyetle izleyecek. YÖK Başkan Vekili Prof. Dr. İsa Eşme, YÖK Denetleme Kurulu Başkanı Hüseyin Çevikbaş ve avukat Haydar Han, 14 Aralık'taki duruşmayı izlemek üzere Van'a gidecek. 



</TEXT>
</DOC>
