<DOC>
<DOCNO> 407722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sontur25.html </URL>
<DATE> 2005/12/29/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
İlköğretim okulu öğrencisi, şofbenden zehirlenip hayatını kaybetti 
</HEADLINE>
<TEXT>

     Samsun’da banyo yaparken şofbenden sızan gazdan zehirlenen ilköğretim okulu öğrencisi öldü. 
     Edinilen bilgiye göre, Atatürk İlköğretim Okulu 8. sınıf öğrencisi Merve Erdoğmuş’un 13 , Bahçelievler Mahallesi’ndeki evlerinde banyodan uzun süre dışarı çıkmaması üzerine durumdan şüphelenerek içeri giren ailesi Merve’yi baygın yatarken buldu. 
     Olay yerine çağrılan 112 Acil Servis elamanlarının tüm müdahalelerine rağmen kurtarılamayan Erdoğmuş’un şofbenden sızan gazdan zehirlendiği anlaşıldı. 
     
     ARKADAŞLARINI VE ÖĞRETMENLERİNİ GÖZYAŞINA BOĞDU 
     Merve Erdoğmuş için öğrenim gördüğü Atatürk İlköğretim Okulu’nda okulunda bir tören düzenlendi. 
     Çok sayıda velinin de katıldığı tören sırasında, talihsiz öğrencinin annesi Emine Hatun ile baba İsmail Erdoğmuş, 2 çocuklarından birini kaybetmenin acısı içinde ayakta durmakta güçlük çekerken, bazı öğrenciler ile öğretmenlerin de gözyaşlarını tutamadıkları gözlendi. 
     Başarılı bir öğrenci olduğu bildirilen Merve’nin ölümünden büyük üzüntü duyduklarını belirten Okul Müdürü Mehmet Taka, konuşmasında duygularını ifade etmekte zorlanırken, "Artık şofben zehirlenmesi gibi nedenlerden ölümler olmasın istiyoruz" dedi. 
     Küçük Merve’nin cenazesi öğle namazının ardından Kıranköy Mezarlığı’nda toprağa verilecek. 
     
</TEXT>
</DOC>
