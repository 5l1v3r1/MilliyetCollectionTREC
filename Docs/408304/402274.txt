<DOC>
<DOCNO> 402274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/yazar/civaoglu.html </URL>
<DATE> 2005/12/10/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Derviş BM'nin başına mı 
</HEADLINE>
<TEXT>


Kemal Derviş'in BM Genel Sekreteri adayı olması konuşulmaya başlandı. Çünkü Kofi Annan'ın yerine yeni Genel Sekreter'in bir "İslam ülkesi" adayı olması ağırlık kazanıyor. Washington Post'un aday adayları listesinde Derviş'in de adı yer aldı. 
ABD Dışişleri Bakanlığı eski Müsteşar Yardımcısı ve Bosna'da barışı sağlayan Dayton Anlaşması'nın mimarı, Kıbrıs işleri eski sorumlusu Richard Holbrooke, 4 gazetecinin de katıldığı Rahmi ve Mustafa Koç'un öğle yemeğinde, "Derviş'in adaylığının olasılığına" işaret etti. 
Holbrooke'un görüşü şöyle 
"Türkiye, Avrupa ülkeleri grubunda... Avrupa'da başka bir İslam ülkesi yok. ABD de Derviş'in adaylığını destekleyebilir. Ancak... Asya grubundan da bir İslam adayı çıkabilir. Çin eğer Asyalı bir Müslüman aday için ısrarlı olmazsa, Derviş'in Genel Sekreter seçilme olasılığı büyür. 
Avrupalı aday ise, Fransa'nın tavrı ile yakından ilgili. 
Fransa, Genel Sekreter'in iyi Fransızca bilmesini şart koşuyor. 
Derviş'in Almanca ve İngilizcenin yanı sıra Fransızcayı da çok iyi konuşması, eğitiminin bir bölümünü Fransa'da yapmış olması da artı etken." 
................... 
Holbrooke, daha önce Koç yöneticilerine yaptığı konuşmada ise, Türkiye'nin "vazgeçilmez" olduğunu vurguladı. 
Ardından "ABD-Türkiye ilişkilerinin son 4 yılda yaralandığını, yıprandığını" söyledi. 
Şöyle dedi "2003'teki TBMM kararı, ABD'de çok farklı yorumlandı. Benim de Türkiye için yararlı olabilirdi diye düşündüğüm -ABD birliklerinin Kuzey Irak'a Türkiye üzerinden girmeleri- önerisinin TBMM'de reddedilişi, sanki bütün Türkiye ulusunun tavrıymış gibi çok kötü algılandı. 
Türkiye suçlandı. 
Oysa ret kararı sadece 3 oy farkla alınmıştı." 
................. 
Holbrooke, bugünkü Amerikan yönetiminden Türkiye insanının rahatsız olduğuna işaret etti ve "Ben de öyle... ABD'de çoğunluk da sizinle aynı görüşü paylaşıyor" mesajını verdi. Ardından gerçekçi bir saptamada bulundu 
"Bireylere saplanmak yanlış olur. ABD-Türkiye ilişkilerinin uzun geçmişi ve geleceği arasında bireylerin yeri küçük ve geçicidir. Türkiye, ABD'nin batı sınırı gibidir. AB'ye Türkiye'nin üyeliği için bu nedenle çok çaba gösterdik." 
................. 
Holbrooke, burada "Bush ve yönetimini unutun, Washington ile -gelecek adına- yoğun bir diyaloğa girin. Çünkü çok duyarlı bir süreç var. Irak'ın geleceği çizilmekte. Irak'ın geleceği, Türkiye için çok önemlidir. Ankara, Washington'a görüşlerini iyi anlatabilmelidir" uyarısını yaptı. 
................. 
Irak'ın geleceği nasıl çizilecek 
Holbrooke, 3 olasılık sıraladı 
"1- Şahinler Net askeri başarı için Irak'a daha fazla asker yığmalıyız. Gereken her şeyi yapmalıyız" diyenler. 
"2- Kademeli çekilme yanlıları" Bush'un ve önemli demokrat senatörlerin de "askeri Irak'tan takvimi belli olmayan bir süreçte kademeli olarak geri çekmek, güvenlikte ağırlığı Irak'a bırakmak" eğilimi hissediliyor. 
Holbrooke uyarıyor... Irak kendi güçleriyle güvenliği nasıl sağlayacak Özellikle peşmergeler Türkiye için çok iyi değerlendirilmesi gereken bir konu... 
"3- Güvercinler" Onlar, "ABD Irak'ta kaldıkça, çözüm değil, sorun üretiyor. Hemen çekilmeliyiz" görüşündeler. 
.................. 
Holbrooke'a göre, bu 3 seçenekten hangisinin karar aşamasına geleceğini, Beyaz Saray değil, 2006'da Temsilciler Meclisi ve Senato'nun üçte birini yenileme seçimlerinde halk verecek. 2008 Başkanlık Seçimi de Irak eksenli olacak. 
Halk ise ikilemde. Hem Irak meselesinden nefret ediyor, hem de yenilmiş olmak istemiyor. 
Holbrooke'a göre, ABD'nin gelecekteki başkanı büyük olasılıkla Hillary Clinton. 
Cumhuriyetçi rakibi ise Senatör John McCain. Aday olursa başkan seçilebilir. Dışişleri Bakanı Rice ise, başkan yardımcısı adayı olabilir. 



</TEXT>
</DOC>
