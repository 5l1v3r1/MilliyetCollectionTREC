<DOC>
<DOCNO> 402206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/ekonomi/eko07.html </URL>
<DATE> 2005/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçak cep mağduruna 'dava aç' çağrısı 
</HEADLINE>
<TEXT>


ANKARA Anka 

Tüketici Hakları Derneği Genel Başkanı Turhan Çakar, kayıt dışı telefonların satıcı ve üretici firma sorumluluğunda olduğunu belirterek, kayıt dışı telefonların kayıt altına alınması için tüketicilerden 5 YTL alınmasının tüketici haklarına aykırı olduğunu söyledi. 
Kaçak ve kayıt dışı telefonların kayıt altına alınmasında satıcı, ithalatçı firmaların ve GSM operatörlerinin sorumlu olduğunu vurgulayan Çakar, 5 YTL'lik bedeli ödeyen tüketicilerin hakem heyetlerine başvurabileceğini belirtti. Tüketicilerin satıcı ve ithalatçı firmaları kaçakçılık ve sahtecilikten sorumlu tutabileceğini belirten Çakar, tüketicileri Cumhuriyet savcılıklarına suç duyurusunda bulunmaya çağırdı. 

'Bazı tüketiciler mağdur oldu' 
Çakar, faturası ve garantisi olmasına rağmen, telefonlarına kayıt altına alınması için mesajı gelen tüketicilerin sorumlu olmadıkları halde mağdur duruma düşürüldüğünü kaydetti. 
Bu tüketicilerin, satıcı ve üretici firmalara ihtarname çekerek, cihazlarını iade edebileceklerini ya da telefonlarının değiştirilmesini isteyebileceklerini belirten Çakar, ihtarname sonucunda olumsuz cevap alan tüketicilerin, telefonun bedeli 670 YTL'nin altında ise tüketici sorunları hakem heyetlerine, 670 YTL ve üstünde ise tüketici sorunları hakem heyetleri ve tüketici mahkemelerine başvurabileceklerini hatırlattı. 
Öte yandan Telekomünikasyon Kurumu Başkanı Tayfun Acarer, kayıt dışı cep telefonlarına birinci SMS gönderme işleminin tamamlandığını, bugünden itibaren ikinci SMS'lerin gönderilmeye başlanacağını söyledi. 


</TEXT>
</DOC>
