<DOC>
<DOCNO> 401783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sonspo37.html </URL>
<DATE> 2005/12/08/ </DATE>
<TIME> 23.05 </TIME>
<AUTHOR>  </AUTHOR>
<HEADLINE>
Galatasaray'da, Riva yeniden gündemde 
</HEADLINE>
<TEXT>

     Galatasaray Kulübü Başkanı Özhan Canaydın, Riva Arazisi Projesi'nin, sarı-kırmızılı kulübün geleceği açısından büyük önem taşıdığını söyledi. 
     Galatasaraylı Yönetici ve İşadamları Derneği GSYİAD tarafından Ramada Plaza'da gerçekleştirilen ve Riva Arazisi Projesi hakkında bilgilerin verildiği toplantıda konuşan başkan Canaydın, son ekspertiz raporlarında değeri 52 milyon dolar olarak açıklanan Riva Arazisi'nin değerlendirilmesi açısından son derece uygun bir dönemde bulunulduğunu ifade ederek, ''Galatasaray bunu değerlendirmek zorunda. Kolay değil, ama yapmalıyız'' dedi. 
     Seçim öncesi, güven tazeleme amaçlı olarak bu projeyi masaya getirmeyecek kadar tecrübe sahibi bir yönetici olduğunu kaydeden Canaydın, gayrimenkul sektörünün içinde bulunduğu yoğun dönemin de kaçırılmaması gerektiğini ifade etti. 
     Riva Arazisi Projesi'nin, minimum 100-110 milyon dolar gelir getirecek bir çalışma olduğunu ifade eden Canaydın, ''Ön teklifler alıyoruz. Önemli firmalardan 6 teklif geldi. 3-4 teklif daha gelecek. Bu teklifleri tecrübeli bir komisyona teslim edip, onların çalışma yapmalarını isteyeceğiz. Onlar da daha sonra bir ihale açacaklar, bize ise son kararı onaylamak kalacak'' diye konuştu. 
     Canaydın, kulübün 150 milyon dolara yakın ciddi bir borç yüküyle karşı karşıya olduğunu da belirterek, şunları söyledi 
     ''Gelirlerimiz, giderlerimizi karşılamıyor ve iddia ediyorum bu Türkiye'deki tüm kulüplerde böyle. Futbol harici gelir bulmalıyız. Bugün Riva'yı değerlendirmeliyiz. Bunu yaparken de yeni mülkler temin edeceğiz. Mali yönden arayışlar içinde olacağız.'' Özhan Canaydın, sportif başarıyı yakalayamadıkları itirafında da bulunarak, ''Ama bizim 3 katı maliyetli rakibimizle aramızdaki puan farkı da ortada. Biz kaçmaktan tutmaya vakit bulamadık. Bu konuda 'affola' diyoruz'' şeklinde konuştu. 
     
     ARKAN ''GAYRİMENKUL TRENDİ KAÇIRILMAMALI''- 
     Riva Arazisi Projesi ile ilgili çeşitli haritaların da gösterildiği toplantıda söz alan mali işlerden sorumlu asbaşkan Refik Arkan, değişen bankacılık mevzuatı nedeniyle acil bir çalışma içine girdiklerini belirterek, ''Bankalarla mutabakat temin edildi, ancak mevcut krediler ödenmeden yeni kredi çıkışı yapılamıyor. Bu arazinin değerlendirilmesi konusunda, gayrimenkul trendinin kaçırılmaması gerekir. Bu proje, Türkiye'de kulüpler içinde yapılacak en büyük mali operasyon olacaktır. Gelecekte Florya'nın akıbeti de Riva gibi olacak ve tesislerimizi Büyükçekmece'ye taşıyacağız'' dedi. 
     
</TEXT>
</DOC>
