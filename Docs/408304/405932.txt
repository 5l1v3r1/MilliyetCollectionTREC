<DOC>
<DOCNO> 405932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sondun14.html </URL>
<DATE> 2005/12/23/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Talat'tan Papadopulos'a yeni yıl hediyesi... 
</HEADLINE>
<TEXT>

     KKTC Cumhurbaşkanı Mehmet Ali Talat, Kıbrıs Rum yönetimi lideri Tasos Papadopulos'a, yeni yıl nedeniyle, içinde Kıbrıs'a özgü ''Sadrazam sucuğu''nun da bulunduğu bir hediye paketi gönderdi. 
     Cumhurbaşkanı Talat, Kıbrıs Türk Ticaret Odası heyetini kabulü sırasında, gazetecilerin konuya ilişkin sorusu üzerine, sadece Papadopulos'a değil, Avrupa Birliği üyesi ülkelerin büyükelçileri ve kendileriyle temasta olan diğer büyükelçilere de yılbaşı nedeniyle hediye paketi gönderdiğini söyledi. 
     Bir gazetecinin, '' Papadopulos'a ''Sadrazam sucuğu'' da gönderdiğinizden bahsediliyor'' sözlerine karşılık Talat, ''Olabilir, Kıbrıs'a özgü bazı malzemeler konmuştur'' dedi. 
     Talat, ''Bir teşekkür aldınız mı '' sorusu üzerine ise, ''Henüz değil. Bunlar insani ilişkilerdir. Siyasi bir etkisi ve yansıması yoktur'' diye konuştu. 
     
</TEXT>
</DOC>
