<DOC>
<DOCNO> 402797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sonspo22.html </URL>
<DATE> 2005/12/12/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
MHK Başkanı Özerten Beşiktaş santra yapmasaydı... 
</HEADLINE>
<TEXT>

     Futbol Federasyonu Merkez Hakem Kurulu Başkanı Ufuk Özerten, 16. haftadaki hakem puanlarının geçmiş haftalara göre oldukça iyi olduğunu söyledi. 
     Ufuk Özerten, Futbol Federasyonu'nun Levent'teki merkez binasında düzenlediği basın toplantısında, Turkcell Süper Ligi'nde 16. haftada görev alan hakemlerin puanlarını açıklayıp, soruları yanıtladı. 
     Futbol sahalarında yaşanan gerilimli ortamın kendilerini üzdüğünü belirten Özerten, ''İnşallah önümüzdeki haftalarda bunlar yaşanmaz ve her şey centilmenlik çerçevesi içinde geçer'' dedi. 
     Özerten, bütün tribünleri ve futbol kitlelerini itidalli olmaya davet ederek, ''Sivasspor-Konyaspor maçında çıkan olaylar, gerilim ortamı Türk futbolunu iyi noktalara götürmez. Bu konulara daha sağduyulu ve centilmence yaklaşmamız lazım'' diye konuştu. 
     
     GALATASARAY-BEŞİKTAŞ MAÇI 

     Galatasaray ile Beşiktaş arasında oynanan derbi maçta, siyah-beyazlıların oyuncu değişikliği konusunda gösterdikleri tepkinin hatırlatılması üzerine Özerten, ''O maçtaydım ve Beşiktaş kulübesinin hemen arkasında oturuyordum. Youla'yı çağırdılar. Youla soyundu ve dışarı çıktı. Sonra Youla'yı kulübeye tekrar çağırdılar ve yeşil bir atlet gönderdiler. Giydi ve tekrar kulübeye girdi. Herhalde değiştirmekten vazgeçtiler diye düşündüm. Sonra bir kağıt da saha komiserine ulaştırıldı. Burada dikkat edilmesi gereken bir husus var. Önce kimin gireceğine ve çıkacağına dair kağıt yazılacak. 4. hakeme ulaşacak ve futbolcu da 4. hakemin yanına gelecek. 4. hakem kramponuna, tekmeliğine ve takılara bakacak. Uygunluğu tespit ettiği anda yardımcı hakeme bildirecek. Oyun durduğunda da yardımcı hakem uyarıda bulunacak. Burada Youla'yı hiç 4. hakemin yanında görmedik'' diye konuştu. 
     
     ''ADAMA SORARLAR, OYUNU NEDEN BAŞLATTIN KARDEŞİM '' 

     Özerten, Beşiktaş'ın golü yediğini ve hemen santra yaptığını kaydederek, ''Madem sakat oyuncu var ve değişim ihtiyacı bulunuyorsa, Beşiktaş santrayı yapmayabilirdi. Kulübe ile Beşiktaş'ın arasındaki problem, bizim 4. hakeme fatura ediliyor. Bu doğru değil. 4. hakemin bir ihmali yok. Niye ihmali olsun, bir 4. hakem niye bir takımın 10 kişi kalmasını istesin Burada yapılan bir hata var, istemeden de olsa oyuncu değişikliğini yapmak isteyenler yapmıştır. Hakemlerimizin hatası yoktur. Oyuncu değişikliği olmadan, oyunu başlatan taraf da, değişiklik olmadığından mağdur olduğunu iddia eden taraf. Adama sorarlar oyunu neden başlattın kardeşim '' 
     
     FENERBAHÇELİ VOLKAN'IN POZİSYONU 

     Kayseri Erciyesspor ile Fenerbahçe arasında oynanan lig maçında sarı-lacivertlilerin kalecisi Volkan'ın topla ceza alanı dışında eliyle oynadığı yönünde iddiaların hatırlatılması üzerine Özerten, ''Sabah gelirken de baktım, yardımcı hakemin yeri iyi. Volkan'ın yumruğu vurmuş olduğu anda pozisyonu en iyi görecek hakem yardımcı hakem. İçerde diyorsa yapacak bir şeyimiz yok. Her şeyin altında kasıt ararsak, çıkış noktası bulmakta zorluk çekeriz'' şeklinde konuştu. 
     
     CANAYDIN'IN AÇIKLAMALARI 

     Özerten, Galatasaray Kulübü Başkanı Özhan Canaydın'ın geçen hafta içinde, hakem hatalarının hep Fenerbahçe lehine olduğu yönünde yaptığı açıklamaların hatırlatılması üzerine, şunları söyledi 
     ''Galatasaray ve Sayın Canaydın bunları hep söylüyor. Bunlar yeni bir şey değil. Bu söylemlerin hakemlerimizin üzerinde bir etki yaptığını sanmıyorum. Söylenir miydi, söylenmezmiydi, yeri miydi değil miydi buna Galatasaray Kulübü ve Kulüpler Birliği Başkanı Özhan Canaydın'ın karar vermesi gerekir. Bizim dışımızda cereyan eden olaylar.'' Canaydın'ın açıklamalarından hakemlerin etkilenip etkilenmediği sorusuna Özerten, ''Hakem hatalarının Fenerbahçe lehine olduğu yönündeki söylemler daha önce de söyleniyordu. Diyelim ki hakemleri baskı altında tutacaktı. O zaman Galatasaray-Beşiktaş maçına hakem atamayalım mı Ben etki altında kaldıklarına katılmıyorum. Cüneyt Çakır ve yardımcıları iyi maç yönetmiştir. Ufak tefek hataları olmuştur. Ama futbolda hakem hataları konusunda hoşgörülü olmalı ve acımasızca eleştirmemeliyiz. Futbolun diğer unsurları ile ilgili varsa hataları konuşmalıyız. Dünyanın hiçbir yerinde bu kadar hakem analizi, hakem parçalaması yapılmıyor'' diye cevap vererek sözlerini tamamladı. 
     BEŞİKTAŞ KULÜBÜ’NDEN, MHK BAŞKANI’NA TEPKİ... 
     Beşiktaş Kulübü bir açıklama yaparak, Futbol Federasyonu Merkez Hakem Kurulu Başkanı Ufuk Özerten’in, Galatasaray derbisiyle ilgili yaptığı açıklamalara tepki gösterdi. 
     Beşiktaş Kulübü’nden yapılan açıklamada, şu görüşlere yer verildi 
     "Beşiktaşımız ile Galatasaray arasında oynanan derbi maçta, takımımızın oyuncu değişikliği talebi ve sonrasında yaşananlar ile ilgili olarak Sayın Ufuk Özerten’in yaptığı açıklamalar sırasında kullandığı ifadeler, kendisinin bulunduğu mevkiye hiçbir şekilde yakışmayacak tarzdadır. Sayın Özerten’in 102 yıllık büyük bir camiaya karşı Adama sorarlar kardeşim ve Acemilik yaptılar şeklindeki hitapları, asla kabul edilemez." Özerten’in Madem oyuncu değiştireceklerdi, santra yapmasalardı biçimindeki yorumunun da etik olarak yanlış bir yaklaşım olduğu belirtilen açıklamada, "Bu konuda sahadaki karar mercii maçın hakemi ile birlikte futbol takımımızdır. Sayın Özerten, kendi alanına girmeyen bu tür yorumlar yapmak yerine esas vazifesini yerine getirmeli ve hakemlerimizi daha başarılı maçlar idare etmek üzere yönlendirmelidir" denildi. 

     
</TEXT>
</DOC>
