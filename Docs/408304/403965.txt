<DOC>
<DOCNO> 403965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sondun38.html </URL>
<DATE> 2005/12/16/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Kıbrıs'ta bazı kayıplar hiçbir zaman bulunamayabilir 
</HEADLINE>
<TEXT>

     Kıbrıs Otonom Kayıp Şahıslar Komitesi’nde BM temsilcisi Pierre Guberan, "Bazı kayıpların çeşitli nedenlerle hiçbir zaman bulunamayabileceğini, kayıp yakınlarının buna hazır olmaları gerektiğini" söyledi. 
     Guberan, Rum haber ajansına yaptığı açıklamada, kayıplar konusunda en büyük sorunlardan birinin, konunun siyasileştirilmesi olduğuna işaret ederek, bu konuda sorumluluğun Türkiye’ye atılmasına çalışıldığını ve içte Rum kesiminde oy kazanma amacıyla hareket edildiğini kaydetti. 
     DNA yöntemiyle kimlik tespiti yapacak Antropoloji Merkezi’nin çalışmalara 2006 ilkbaharında başlayacağını belirten Guberan, çalışmaların planlandığı gibi gitmesi durumunda, sonbahara kadar bazı kayıplara ilişkin tespitlerin yapılıp, bulunan kemiklerin kayıp yakınlarına teslim edilebileceğini kaydetti. 
     Bazı kayıplara ilişkin delil bulunmayabileceğini belirten Guberan, "Denize atılan, yanan veya yeri değiştirilen kemiklerin de olabileceğini" söyledi. 
     Pierre Guberan, kayıplar konusunda karşılaşılan en büyük sorunun, konunun çok erken biçimde siyasileştirilmesi olduğuna işaret etti. 
     Bu arada, Guberan’ın emekli olacağı ve 22 Aralık’ta Kıbrıs’tan ayrılacağı belirtildi. 
     
</TEXT>
</DOC>
