<DOC>
<DOCNO> 400649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sondun35.html </URL>
<DATE> 2005/12/05/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Osmanlı kaftanları New York Times'ta Ne giyiyorsanız osunuz 
</HEADLINE>
<TEXT>

     Washington'da Osmanlı kaftanlarının sergilendiği ''Stil ve Statü'' adlı sergiye geniş yer ayıran ABD'nin etkin gazetelerinden New York Times, statüye büyük önem atfeden Osmanlıda ''Ne giyiyorsanız osunuz'' anlayışının hakim olduğunu yazdı. 
     ''Stil ve Statü Osmanlı Türkiye'sinden Emperyal Kostümler İpek ve Altının Parıltısında Osmanlı Başarısı İçin Giyim'' başlıklı haberde, Topkapı Sarayı'ndan getirilerek Washington'daki Arthur M. Sackler galerisinde sergilenen 60 parça kıyafetten ayrıntılı şekilde bahsedildi. 
     ''Devlerin uzay kostümlerine benzeyen bu kıyafetlerin kimler tarafından giyildiğini'' anlatan gazete, Orta Asya'da bir göçmen kavim olarak ortaya çıkan Osmanlıların 9. yüzyılda Müslüman olduktan sonra bir savaş makinesi haline gelerek Bizans İmparatorluğu'nu nasıl sona erdirdiğine yer verdi. 
     Kanuni Sultan Muhteşem Süleyman'ın tahtta bulunduğu 16. yüzyılda dünyanın en büyük camilerinden bazılarının inşa edildiği kaydedilen haberde, bu dönemde Topkapı Sarayı'na yeni kabul salonları, hazineler, haremler ve cezaevleriyle sonu gelmez eklemeler yapıldığı belirtildi. Kayıtlara göre bir ara Topkapı'da çalışan kapıcı sayısının 2 bin 229, aşçı sayısının bin 372, yemek tadan uzmanların 21'e ulaştığını, bahçıvanların sayısınınsa 5 bini aştığını yazan gazete, Osmanlı ihtişamına geniş yer verdi. 
     Osmanlıların İstanbul'u entelektüellerin toplandığı bir estetik başkenti haline getirdiğini belirten gazete, bu dönemde dünyanın değişik yerlerinden şair, tarihçi, bilim adamı ve ressamların İstanbul'a akın ettiğini kaydetti. Bütün bu yeni binaların inşasının ve sanatçıların toplanmasının pahalı bir iş olduğunu yazan gazete, Osmanlıların da bunları karşılayacak kadar zengin olduğuna dikkati çekti. 
     Osmanlının zenginliğinin, kendisini bir kimlik kaynağı da olan ipek kıyafetler formunda gösterdiği yazılan haberde, başarılı devlet adamları ve savaş kahramanlarının madalyalar yerine ipek 'şeref kaftanları' ile ödüllendirildiğine işaret edildi. Haberde, en ihtişamlı kıyafetlerinse Osmanlı Sultanları tarafından giyildiği belirtildi. 
     
</TEXT>
</DOC>
