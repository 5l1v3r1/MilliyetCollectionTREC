<DOC>
<DOCNO> 401867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sonyas33.html </URL>
<DATE> 2005/12/08/ </DATE>
<TIME> 23.25 </TIME>
<AUTHOR>  </AUTHOR>
<HEADLINE>
Çiçek Pasajı yeniden açıldı... 
</HEADLINE>
<TEXT>

     Beyoğlu Belediyesi ve Mey İçki'nin katkılarıyla restore edilen Çiçek Pasajı açıldı. 
     Açılış töreninde konuşan Mey İçki Üst Yöneticisi Galip Yorgancıoğlu, İstanbul'un eğlence hayatının en güzel mekanlarından biri olan Çiçek Pasajı'nın, kentin sosyal ve kültürel hayatında önemli bir yeri olduğunu söyledi. 
     Yorgancıoğlu, Türk turizmi için de çok önemli bir bölge olan pasajın çatısından aydınlatmasına ve çiçeklerine kadar her şeyiyle restore edildiğini kaydetti. 
     Galip Yorgancıoğlu, 130 yıllık bir bina olan Çiçek Pasajı'nın restorasyonuna katkılarından dolayı Beyoğlu Belediye Başkanı Ahmet Misbah Demircan ve Kaymakam Ali Kamil Başar'a teşekkür etti. 
     Törende, Çiçek Pasajı Güzelleştirme ve Yaşatma Derneği Başkanı Bayram Aydındoğan, Yorgancıoğlu'na bir plaket sundu. 
     Bu arada, açılışa katılan ve törenden önce pasajdan ayrılan Beyoğlu Belediye Başkanı Demircan, basın mensuplarının soruları üzerine, Balık Pazarı ve İstiklal Caddesi çevresinde bir rehabilitasyon çalışması yürütüldüğünü kaydetti. 
     Demircan, ''Çiçek Pasajı'nın bugün yeni yüzüyle ortaya çıkması bizim için anlamlı. Balık Pazarı çevresindeki rehabilitasyon projesinin en önemli ayağı burasıydı. Bu proje kapsamında ilk rehabilitesi bitirilen yer de burası oldu. Çiçek Pasajı'nın tarihi bir anlamı var. İstiklal Caddesi'ni gezmeye gelen birçok insanın özellikle gelmeyi ve görmeyi düşündüğü mekanlardan biri burası'' diye konuştu. 
     
     ''BEYOĞLU BU İŞLERİN DIŞINDA'' 
     Ahmet Misbah Demircan, içki yasağı tartışmalarına ilişkin bir soru üzerine de ''Biz Beyoğlu'ndayız. Beyoğlu bu işlerin dışında'' yanıtını verdi. 
     Mimar Mustafa Öney ve ekibi tarafından 2 ay gibi kısa bir zamanda yenilenen Çiçek Pasajı'nda dış cephe bakımından çatı yenilemesine, çiçeklendirmeden aydınlatmaya kadar pek çok yenileme çalışması gerçekleştirildi. 
     Pasajın ismine uygun olarak dekoratif çiçeklerin kullanıldığı restorasyon çalışmasında ayrıca, Çiçek Pasajı'nın ünlü müdavimlerinden Aydın Boysan ve pasajın akordeoncusu Madam Anahit'in fotoğraflarına yer verildi. 
     
</TEXT>
</DOC>
