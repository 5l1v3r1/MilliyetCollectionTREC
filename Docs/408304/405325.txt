<DOC>
<DOCNO> 405325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/soneko02.html </URL>
<DATE> 2005/12/21/ </DATE>
<TIME> 06.50 </TIME>
<AUTHOR>  </AUTHOR>
<HEADLINE>
TÜSİAD'a gitmeyen Erdoğan MÜSİAD'la görüştü 
</HEADLINE>
<TEXT>

     ANKARA Milliyet 

Ankara'da TÜSİAD'ın hükümete yönelik sert eleştiriler yönelttiği Yüksek İstişare Kurulu YİK toplantısı gerçekleştirilirken, Başbakan Recep Tayyip Erdoğan Müstakil işadamlar Derneği'nin MÜSİAD yöneticilerini kabul etti. 
     TÜSİAD'ın önceki akşam gerçekleştirdiği YİK resepsiyonuna katılmayan Başbakan Erdoğan dün MÜSİAD Başkanı Ömer Bolat'ı kabul etti. Başbakanlık'ta yaklaşık bir saat süren görüşmede Bolat'ın bir yıl sonra yapılacak Uluslararası İş Forumu için Erdoğan'dan destek istediği kaydedildi. Görüşmede ayrıca Bolat'ın yatırım indirimlerinin kaldırılmasının imalatçıları zor duruma düşüreceğini belirtirken, Erdoğan'ın bu konuda geri adım atılmayacağını ifade ederek, "Kurumlar vergisi indirimi ile olağanüstü destek sağladık" dediği öğrenildi. 
     
     Bugün TOBB'da 

     Öte yandan önceki akşam TÜSİAD Başkanı Ömer Sabancı ve YİK Başkanı Mustafa Koç Erdoğan'ı ziyaret ederek, aynı akşam yapılacak resepsiyona davet etmişti. Cumhurbaşkanı Ahmet Necdet Sezer'in onur konuğu olarak katıldığı YİK'e katılmayan Erdoğan resepsiyona da gitmemişti. Erdoğan'ın YİK toplantısında Sezer ve TÜSİAD'ın hükümete sert eleştiriler yöneltmesinin ardından MÜSİAD'ı kabul etmesi dikkat çekti. Erdoğan bugün de TOBB'un Yönetim Kurulu toplantısına katılacak. 
     
</TEXT>
</DOC>
