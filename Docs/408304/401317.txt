<DOC>
<DOCNO> 401317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sondun38.html </URL>
<DATE> 2005/12/07/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Mısır'da seçim şiddeti 2 can aldı 
</HEADLINE>
<TEXT>

     Mısır'da genel seçimlerin üçüncü aşamasının bugün yapılan ikinci turunda çıkan şiddet olaylarında, 2 kişinin öldüğü bildirildi. 
     Hastane kaynakları, ülkenin kuzeyindeki Demiyetta'da polisin, oy merkezlerinin dışındaki kalabalığa göz yaşartıcı bomba ve plastik mermi attığını, olaylarda 2 kişinin öldüğünü söyledi. 
     Bağımsız Mısır İnsan Hakları Örgütü'nden yapılan açıklamada ise ülkenin kuzeyinde, seçmenlerle polis arasında çıkan çatışmalarda bir kişinin öldüğü belirtildi. 
     Açıklamada, Said El Dugeydi'nin, Demiyetta kentinin yakınındaki El Hiyata köyünde öldüğü kaydedildi. 
     Savesya örgütü de Dugeydi'nin polisin gerçek mermilerle açtığı ateşte öldüğünü öne sürdü. 
     Mısır'da yapılan genel seçimin daha önceki aşamalarında çıkan şiddet olaylarında 3 kişi ölmüştü. İçişleri Bakanlığı, polisin seçmenlere karşı gerçek mermi kullandığı yolundaki iddiaları yalanlamıştı. 
     İlk aşaması 9 kasımda yapılan seçimlerin ikinci aşaması 20 kasımda, üçüncü aşamasıysa 1 aralıkta yapılmıştı. Aşamalarda, adaylar oyların yüzde 50'sinden fazlasını alamayınca, ilk iki sıradaki aday arasında ikinci tur yapılıyor. 
     
</TEXT>
</DOC>
