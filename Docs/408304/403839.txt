<DOC>
<DOCNO> 403839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/dunya/axdun01.html </URL>
<DATE> 2005/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtler Kerkük'te zafer gösterisi yaptı 
</HEADLINE>
<TEXT>



Dünkü seçimde parlamentoya girmek için Kürtlerin, Türkmenlerin ve Arapların yarıştığı Kerkük'te Kürtler sandığa, bayram havasında koştu. 
Kürtlerin 7, Sünni Arapların 23, Türkmenlerin de 3 ayrı listeyle katıldığı seçimde oy verme işlemi sakin geçti. Ulusal kıyafetlerini giyen Kürtler, sabahın erken saatlerinden itibaren Kürdistan bayrakları ile süslenmiş otobüs, kamyon ve otomobillerle sandık başına taşındı. Caddelerde toplanan Kürtler de davul-zurna eşliğinde halay çekerek, zafer gösterisi yaptı. Kerkük'te görev yapan bazı polisler arabalarına Kürdistan bayrakları asarak coşkuya katıldı. Kürtlerin yoğun olarak yaşadığı Sorça Mahallesi'nde dün evlenen Seriya ve Muhammed Hasan, kendileri için bayram olduğunu, bu nedenle bilinçli olarak seçim günü evlendiklerini söyledi. 
Terör örgütü PKK'nın Irak'taki partisi Kürdistan Demokratik Çözüm Partisi PÇDK de, Kerkük ve diğer Kürt bölgelerinde, taraftarlarını sandığa taşıdı. 

Türkmenlere çağrı 
Türkmenlerin yoğun yaşadığı seçim bölgelerindeki heyecan, öğleden sonra kendini gösterdi. Türkmeneli televizyonu gün boyu Türkmen seçmenleri sandık başına çağırdı. Irak Türkmen Cephesi Genel Başkanı Sadettin Ergeç, "Sandıktan çıkacak oylar bizi güçlendirecek. Haksızlık varsa mutlaka ortaya çıkaracağız. Önceki seçimlere göre katılım fazla" dedi. 
Kerkük kent merkezinde, koalisyon güçleri ile yerel güvenlik güçleri yoğun güvenlik önlemleri alırken, kente giriş ve çıkışlar kontrol edildi. 


</TEXT>
</DOC>
