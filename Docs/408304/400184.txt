<DOC>
<DOCNO> 400184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/spor/ydilmen.html </URL>
<DATE> 2005/12/03/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Adaletli sonuç 
</HEADLINE>
<TEXT>



Fenerbahçe, Galatasaray galibiyetinin moraliyle Beşiktaş'ın rekorunu egale etmek, Trabzonspor da camiasının herhangi bir maçla değil, Fenerbahçe galibiyetiyle gönlünü almak istiyordu. Ama maç öyle bir başladı ki, bu düşünceler geride kalmış, futbolcular öylesine oynuyordu. 
Taa ki, Trabzon'un golüne kadar. Maç ve pozisyonlar başlıyor, Fenerbahçe de ailece saldırıyordu. Trabzon farkı artıracak uygun bir ortam yakalamışken, bunu beceremiyordu. Fenerbahçe golü buldu, maç yine en başa döndü. Al gülüm, ver gülüme devam. Trabzon bir daha öne geçti, maç yine başladı. Fenerbahçe tüm riskleri alıyor, yine ailece hücum yapıyordu. Kimin nerede oynadığı önemli değildi. Nobre'si, Semih'i, Anelka'sı, Alex'i, Mehmet Yozgatlı'sı ile saldırıyordu. Trabzon takımı da bu arada maçın en önemli pozisyonlarını buluyordu. Fırsatlar şuta dönüşmüyordu, ya Yattara'nın ayağının altından kaçıyor, ya da Fatih ağır kalıyordu. Derken Fenerbahçe 2-2'yi yakaladı. Oyunun son bölümde biraz daha baskın gözüktüler ama puanlar adaletli dağıldı. 
Fenerbahçe takımının 1.5 aydır devam eden fiziki problemi dün de devam etti. Tempoyu yükseltemiyorlar sadece Vestel Manisaspor maçı örneği gibi geriye düştükleri zaman biraz kıpırdanıyorlar. 
Trabzon adına Lee'yi çok beğendim. Fenerbahçe'de de Marco ve özellikle Nobre müthiş performans gösterdiler. Fenerbahçe bu kadar riskli oynarken Önder ve Deniz'in dikkatli oluşu da Trabzon'un galibiyetini engelledi. 
Metin Tokat, klasik Metin Tokat maçı yönetti. Küçük faulleri idare etti. Çok tartışmaya açık pozisyonlara imkan vermedi. Tecrübesiyle işi götürdü. Sonuç olarak Trabzon kaçtı, Fenerbahçe kovaladı. Sanırız Fenerbahçe'nin imdadına devre arası yetişecek. 



</TEXT>
</DOC>
