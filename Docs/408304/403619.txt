<DOC>
<DOCNO> 403619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sondun19.html </URL>
<DATE> 2005/12/15/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Dava açılmadan 4 yıldır tutuklu olan zanlılar, yaşadıklarını anlattı... 
</HEADLINE>
<TEXT>

     İngiltere'de, 11 Eylül saldırılarının ardından çıkarılan, yabancı terör zanlılarının süresiz olarak gözaltında tutulabilmelerine olanak tanıyan yasa nedeniyle özgürlükleri kısıtlanan 3'ü Cezayirli, 1'i Filistinli 4 terör zanlısı, ilk kez Uluslararası Af Örgütü'ne yaşadıklarını anlattı. 
     Lordlar Kamarası'nın geçen yıl söz konusu yasayı iptal etmesiyle, Belmarsh hapishanesindeki 3 yıllık tutuklulukları sona eren ve o tarihten bu yana bu kez ev hapsinde tutulan ikisi 36, ikisi de 33 yaşındaki tutuklular, ''4 yıllık bir dehşet'' yaşadıklarını söylediler. 
     Üçü sınır dışı edilme tehdidiyle karşı karışya bulunan zanlılar, uluslararası teröre destek vermekle suçlandıklarını, ancak 4 yıl önce polis tarafından gözaltına alındıklarından bu yana mahkemeye çıkarılmadıkları gibi, polis tarafından bile sorgulanmadıklarını belirttiler. 
     Uluslararası Af Örgütü'ne verdikleri ifadeler Independent gazetesinde geniş şekilde yer alan terör zanlıları, 24 saat boyunca evlerinden çıkmalarına izin verilmediğini, eşleri ve çocuklarından başka kimseyle ilişki kuramadıklarını, hayatları üzerinden politika yapıldığını ve delil olmaksızın terörist olmakla suçlandıklarını kaydettiler. 
     ''Bu garip tutukluluk durumunun'' fiziksel ve ruhsal sağlıklarını bozduğunu söyleyen zanlılar, ''Bize yapılan muamele eşlerimiz ve çocuklarımızın da hayatlarını mahvetti'' diye konuştular. 
     Zanlılarla konuşan Af Örgütü yetkilisi Kate Allen, dört zanlının da yaşadıkları adaletsizlikten yakındıklarını, bu kişilerin yargılanmak gibi en temel haklarının bile ellerinden alındığını belirterek, ''Özellikle böyle bir durumu İngiltere gibi bir ülkede yaşadıklarına inanamıyorlar'' dedi. 
     Lordlar Kamarası'nın bir yıl önce insan haklarına aykırı olduğu gerekçesiyle yargılanmadan Belmarsh hapishanesinde tutulmaları uygulamasına son verdiği terör zanlıları, bunun üzerine İçişleri Bakanı'na tanınan yetkiyle ev hapsine alınmıştı. 
     
</TEXT>
</DOC>
