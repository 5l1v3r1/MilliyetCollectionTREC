<DOC>
<DOCNO> 401340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/soneko03.html </URL>
<DATE> 2005/12/07/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Bayramda 250 bin kişi tatile çıkacak 
</HEADLINE>
<TEXT>

     Uzun Kurban Bayramı tatiline haftalar kala tur operatörleri, tatil kampanyalarına hız verdi. Bu yıl sönük geçen Şeker Bayramı’nın ardından Kurban Bayramı’nda 100 binin üzerinde kişinin yurtdışına, 150 binin üzerinde kişinin de yurtiçindeki tatil bölgelerine akın etmesi bekleniyor 

Levent Gökmen Akalın EKONOMİST 

Türkiye, epeydir uzun bayram tatili'' yapmıyordu. Önümüzdeki Kurban Bayramı’nda bu fırsat var. Yarım günlük çalışma günü, şimdiden resmi tatil ilan edildi ve 9-17 Ocak tarihleri arasında herkesin özlemini duyduğu uzun bir tatil olacak. Bu uzun tatil dönemi, sömestr tatiliyle de birleştirilecek ve başta öğrenciler olmak üzere eğitim camiasında oldukça uzun bir sömestr tatili yaşanacak. 
     Tatil hazırlıklarıysa tüm hızıyla sürüyor. Özellikle gazeteler, bu uzun tatili yurtdışında değerlendirmek isteyenlere yönelik paket tur ilanlarıyla dolu. 
     Bu tur programlarında Uludağ, Palandöken gibi yurtiçinde ya da İsviçre, Bulgaristan gibi yurtdışındaki kayak merkezlerinde kış turizmini içerden paketlerin yanı sıra, Avrupa ülkelerinde kültür turları ya da Güney Afrika, Mısır ve Dubai gibi sıcak bölgelerde tatil seçenekleri de bulunuyor. 
     
     Her zevke, her keseye göre 

     Uzak destinasyonların paket turları, kalınacak gün sayısına ve otellerin özelliklerine göre 495 Euro ile 3 bin Euro arasında değişen fiyatlardan satılıyor. Yurtiçi turlarda ise özellikle yılbaşı paketleri belli olurken bayram paketlerinin de hazırlıkları sürüyor. 
     Hava şartları nedeniyle GAP bölgesine yapılan kültür turları bu dönemde pek rağbet görmezken, Batı Karadeniz ve Kapadokya’ya yapılan turların bayram paketlerine yoğun talep olması bekleniyor. İki günlük Batı Karadeniz turu 109 ile 129 YTL arasında, 4 günlük Kapadokya turu da 139-199 YTL arasında fiyatlardan satılıyor. 
     Erken rezervasyon yaptıranlar ise çeşitli indirimlerden faydalanabiliyor. 
     
     250 bin kişi tatil yapacak 

     Kısa bir tatil imkanı yaratmasına karşın geçen Şeker Bayramı’nda yurtdışına çıkan turist sayısı 50-55 bin olurken, yurtiçindeki yerli turist hareketi 70-80 bin olmuştu. Yurtdışına çıkan Türkler üç günlük tatilde yaklaşık 20 milyon dolar harcarken yurtiçinde tatillerini geçiren turistler ise 22 milyon YTL civarında harcama yaptıkları tahmin edilmişti. 
     Türkiye Seyahat Acenteleri Birliği TÜRSAB ikinci başkanı Rıza Etikmen, Kurban Bayramı’nda tur operatörleri vasıtasıyla yurtiçine 150 binin üzerinde, yurtdışına ise 100 binin üzerinde kişinin seyahat yapmasını beklediklerini söylüyor. 
     Geçen Şeker Bayramı’nda tatilin kısa olması nedeniyle birçok kişinin tatile gitmemeyi tercih ettiğine dikkat çeken Etikmen, Kurban Bayramı’nda tatilin uzun olması nedeniyle çoğu kişinin Antalya’ya ya da özellikle sıcak ülkelere seyahat etmesini bekliyoruz'' diyor. 
     Yurtdışına çıkacak olan Türk turistlerin bayram tatilinde yaklaşık 45 milyon dolar, yurtiçinde tatillerini geçirecek olan turistlerin de yaklaşık 45 milyon YTL’lik harcama yapmaları bekleniyor. 
     

Destinasyon Tur süresi Fiyat aralığı Euro Nice 9-13 Ocak 675-750 Paris Barselona 8-13 Ocak 1.145-1.245 Amsterdam 11-15 Ocak 549-645 Roma 10-15 ocak 399-469 İtalya-Yunanistan 6-14 Ocak 399-499 Mısır 7-14 ocak 945-1.100 Florida 6-14 ocak 1.395-1.450      NOT Işıl Tur, Golden Bay Tour, Tur Kosmos, Bamtur ve Hey Travel gibi tur operatörleri tarafından düzenleniyor 
     
     Tesisler program hazırlıyor 

     Tur operatörleri harıl harıl yurtdışı paket turları satmaya çalışırken turizm sezonunu kapatan güneydeki tatil köyleri de tesislerini pazarlamak üzere çeşitli aktiviteler hazırlayıp duyuru yapıyor. 
     Her bayramda olduğu gibi bu bayramda da tatil köyleri, turist çekebilmek için İbrahim Tatlıses, Hülya Avşar ve Gülben Ergen gibi ünlülerin yer aldığı paket eğlence programlarının hazırlıklarına başladı. 
     Bayramdaki hava durumunun şimdiden net olarak kestirilememesi nedeniyle Kapadokya, Karadeniz ve Doğu Anadolu gibi kültür turizmine yönelik bölgelerin pek fazla rağbet görmeyeceği öngörülüyor. 
     Öger Tours Yönetim Kurulu Başkanı Nina Öger, ortalama 5 günlük tatil paketlerinin tercih edildiğini söylüyor. Özellikle güney bölgelerindeki golf, welness ve fitness gibi aktiviteleri sunan otellere rağbet olduğuna dikkat çeken Öger, bayram tatili için taleplerin şimdiden gelmeye başladığını belirtiyor. 
     
     Kayak merkezleri dolu 

     Bu yıl Kurban Bayramı’nın kış mevsimine denk gelmesiyle Kartalkaya, Uludağ ve Erciyes gibi kayak merkezleri de kapasitelerini şimdiden doldurmaya başladı. 
     Birçok kişi kayak yapmak için bayram tatilini bekliyor. Bu da şimdiden yüksek doluluk oranlarını yakalayan merkezlerin o dönemde kapasitelerini tam olarak doldurmalarını sağlayacak. 
     Rıza Etikmen, özellikle Erzurum Palandöken’deki kayak tesislerin yabancı turistlerle sezonu doldurmaları nedeniyle bu yıl bayramda az sayıda yerli turiste hizmet verebileceklerini söylüyor. 
     

Destinasyon Kalış süresi Fiyat aralığı YTL Uludağ Gecelik 59 YTL’den başlıyor Pamukkale Gecelik 46 YTL’den başlıyor Kartalkaya Gecelik 110 252 Abant Gecelik 74-114 Belek Gecelik 85 YTL’den başlıyor Antalya Gecelik 62-125 Kemer Gecelik 80-120      NOT Metro Travel, Hey Travel Tredns ve ışıl Tur tarafından düzenleniyor. 
     
     Sıcak bölgeler revaçta 

     Yurtdışı destinasyonlarda kış mevsiminde olmamız nedeniyle özellikle Tunus, Fas, Kanarya Adaları, Mısır ve Dubai gibi sıcak destinasyonlar tatilcilerin tercih ettiği yerlerin başında geliyor. Prag, Budapeşte, Londra ve Paris gibi kentler de her zaman popülerliğini koruyan destinasyonların başında gelmeye devam ediyor. 
     Visitur’un sahibi Talha Çamaş ise Hindistan’ın son dönemde yıldızı parlayan bir destinasyon olduğuna dikkat çekiyor. 
     Çamaş, Kuş gribi salgını olmasaydı Tayland da yüksek trendli bir destinasyondu'' diyor. 
     Kuzey Kıbrıs’ın da her bayram olduğu gibi popülaritesini koruması bekleniyor. Bu bayram sadece Kuzey Kıbrıs’a 20 bin kişinin gitmesi bekleniyor. 
     
     Türkler gemi turizmini sevdi 

     Geçen yıllarda gemi turizmi, Türk turistler tarafından pek fazla tercih edilmezdi. Ancak son birkaç yıldır yaz tatillerinin yanı sıra yıl arasına rastlayan bayram tatillerinde de gemi turizmine olan talep artıyor. 
     Gemi turizminde gemi sayısının artmasının ve büyük gemilerin maliyetleri düşürmesinin bu turizmi daha hesaplı hale getirdiğine işaret eden Çamaş, Türk insanı gemi seyahatine alışık değildi. Gemi maliyetlerinin düşmesi, haberlerin ve reklamların yoğunlaşması Türklerin gemi turlarına rağbet etmelerini sağlıyor'' diyor. 
     Gemiler, 5 yıldızlı otel konforunda olması ve birçok limana uğraması nedeniyle bir turda birçok bölgenin görülmesine olanak sağlıyor. 
     Gemi turları 10-19 günlük paketler şeklinde pazarlanıyor ve fiyatları da 999 Euro ile 3 bin 599 Euro arasında değişiyor. 
     

Destinasyon Tur süresi Fiyatı Euro Güney Amerika 5 Ocak 19 gün 2.100-3.599 Armonia 
Santiago Brezilya sahilleri 9 Ocak 24 gün 3.299-3.450      NOT Golden Bay Tour ve Hey Travel Trends tarafından düzenleniyor. 
     
</TEXT>
</DOC>
