<DOC>
<DOCNO> 402232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/siyaset/axsiy02.html </URL>
<DATE> 2005/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İçki yasağına nasıl gelindi 
</HEADLINE>
<TEXT>


GÖKÇER TAHİNCİOĞLU Ankara 


Başbakan Recep Tayyip Erdoğan'ın, "Anayasa'ya göre gençlerin korunması" gerekçesine dayandırdığı, "içki sürgünü projesi" ve içki satışının engellenmesine yönelik uygulamaların yasal altyapısının 2003'ten başlayarak adım adım gerçekleştirildiği ve Anayasa Mahkemesi'nin iptali nedeniyle yapılan bir düzenlemeyle mevzuata girdiği anlaşıldı. 
Bazı belediyelerin, bağlı işletmelerde içki satılmamasına yönelik kararlarıyla başlayan tartışma, İçişleri Bakanlığı'nın içkili işletmeleri belli bölgelerde toplama talimatı içeren genelgesi ile büyümüştü. 

Adım adım 
Genelge uyarınca Denizli, Bursa, Antalya ve son olarak Kuşadası'nda "kırmızı nokta"lı içki alanları belirlenmesi girişimlerinin "mevzuata" dayandırılması, bu alandaki yasal düzenlemeleri gündeme getirdi. Yasalarda adım adım gerçekleştirilen değişiklikler şöyle 

KARAYOLLARI TRAFİK KANUNU Kanunun 1996'da, "Otoyollarda, konaklama yerleri hariç, tesislerde alkol satılamayacağı" şeklinde değiştirilen ek maddesi, 8 Ocak 2003'te, "Otoyollarda ve devlet karayollarında" şeklinde değiştirildi ve yasak karayollarının tümünü kapsayacak biçimde genişledi. 
İL ÖZEL İDARESİ YASASI 4 Mart 2005'te yürürlüğe giren yasayla, il özel idareleri, "il genel meclisi", "il encümeni" ve "vali" şeklinde üçlü yapıya dönüştürüldü. Valinin, il genel meclisindeki başkanlığı son bulurken, meclise, "eğlence yerlerine ruhsat verme ve denetleme yetkisi" tanındı. 

Başkanlık, il genel meclisinin siyasi partilere mensup üyelerinin kendi aralarında seçtiği bir kişiye devredildi. Valilik ise onay makamına dönüştürüldü. 
Karayolları Trafik Kanunu dahil eski kanunlardaki yeni yasaya aykırı hükümlerin uygulanmayacağı düzenlendi. 

BELEDİYE KANUNU 1930 tarihli kanun AKP hükümetince Aralık 2004'te değiştirildi. 15. maddesinin l bendinde, "Eğlence yerlerinin ruhsatlandırılması ve denetlenmesi, büyükşehir ve il merkez belediyeleri dışındaki yerlerde il özel idaresi tarafından yapılır" düzenlemesi yer aldı. 

Düzenleme eklendi 
Anayasa Mahkemesi, Ocak 2005'te yasayı oylama biçiminde usul hatası yapıldığı gerekçesiyle "şekil" yönünden iptal edince, bu fırsattan yararlanan hükümet, bir önceki düzenlemedeki "ruhsatlandırmaya" ilişkin l bendi aynen korudu. Ancak, yetkilerle ilgili o bendine, "Gayri sıhhi işyerlerini, eğlence yerlerini, halk sağlığına ve çevreye etkisi olan diğer işyerlerini, kentin belirli yerlerinde toplamak" düzenlemesini ekledi. Yeni yasa, 13 Temmuz 2005'te yürürlüğe girdi. 

Gençleri koruma 

YÖNETMELİK 1 gün sonra hazırlanan ancak 10 Ağustos'ta yürürlüğe giren, "İş Yeri Açma ve Çalışma Ruhsatlarına İlişkin Yönetmelik" ile, içkili yer bölgesinin, belediye sınırlarında "belediye meclisi", bu sınırlar dışında "il genel meclisi"nce saptanacağı düzenlendi. 
GENELGE İçişleri Bakanlığı Mahalli İdareler Genel Müdürlüğü, 14 Ekim'de, yönetmelik uyarınca içkili yer bölgesinin, "Adres ve nokta işyeri olarak değil bölge olarak saptanması gerektiğine" ilişkin genelgeyi yayımladı. 

Erdoğan, uygulamaları, Anayasa'nın "devletin gençleri alkol düşkünlüğünden koruma yükümlülüğüne ilişkin" 58. maddesine dayandırdı. 
Oysa AKP, 2003'te Özel Öğretim Kurumları Kanunu'nda değişiklik yaparak, içki satılan yerlerin bu okullara olan uzaklığını 200 metreden 100 metreye indirmiş, turizm merkezlerinde bu sınırlamayı bütünüyle kaldırmıştı. 
Değişiklik, "Birçok ilde yerleşimin tek caddede toplanması, 200 metreden uzaktaki işyerleri için yüksek kiralar istenmesi" gerekçelerine dayandırılmıştı. 

İzin nasıl alınıyor 

Mevzuata göre, içkili yer açmak isteyen, açacağı yer belediye sınırları içinde ise belediye başkanlıklarına, dışında ise il özel idarelerine başvuru yapıyor. Asayiş birimlerinden de görüş alındıktan sonra 1 ay içinde başvuruya yanıt veriliyor. 


</TEXT>
</DOC>
