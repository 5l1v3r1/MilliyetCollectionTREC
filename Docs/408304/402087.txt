<DOC>
<DOCNO> 402087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sonsiy18.html </URL>
<DATE> 2005/12/09/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Bedük Kapkaç terörü, PKK'ye finans sağlar hale gelmiştir 
</HEADLINE>
<TEXT>

     DYP Genel Başkanı Yardımcısı Saffet Arıkan Bedük, kapkaç terörünün, terör örgütü PKK'ya finans sağlar duruma geldiğini söyledi. 
     Bedük, teşkilat ziyaretlerinde bulunmak amacıyla geldiği Kahramanmaraş'ta yaptığı açıklamada, ''Terör örgütü sadece kırsal kesimleri değil, büyük şehirleri vurmuş durumda. Şehirlerde yaşanan kapkaç terörü bölücü terör örgütü PKK'nın finans kaynağı haline gelmiştir. Dolayısıyla ortada vahim bir tablo vardır'' diye konuştu. 
     Hükümetin olaylar karşısında doğru tespitler yapmadığını öne süren Bedük, hükümetin, terörün sıfırlandığı bir noktada görevi devraldığını, ancak doğru tespiti koyamadığını ve çözüm üretmede başarısız bir yönetim sergilediğini savunarak, şunları söyledi 
     ''Siyaset yönetiminin başarısızlığı ülkedeki terörün tırmanmasına sebep olmuştur. Hükümetin bıraktığı boşluğu terör örgütü doldurmuştur. Bölge halkı yalnız bırakılmıştır.'' Hükümetin, PKK'nın yıllardan beri gündeme taşımaya çalıştığı 'Kürt Sorunu' meselesine alet olduğunu öne süren Bedük, şöyle devam etti 
     ''Hükümet Doğu ve Güneydoğu sorununu, terör örgütünün kullandığı tanımla ifade etmiştir. Kürt sorunu diyerek adlandırdığı sorunu daha sonra terk etse de yapmış olduğu tanımı kimlik tartışmasına taşımıştır. Sonrada kimlik tartışmasını da 'din kimliği' gibi anlaşılmaz bir noktaya getirmiştir. 
     Cumhuriyet tarihi boyunca hiçbir hükümet, ülkenin kimliğiyle ilgili hiçbir tartışma ortamını oluşturmamıştır. Türkiye'de Kürt sorunu yoktur. Türkiye'de terör sorunu vardır. Türkiye, Kürt sorunu gibi terimleri kabul etmesi mümkün olmayan bir milli iradeye sahiptir. Bu ayıp bu hükümete aittir. Bu ayıbı hükümet derhal temizlemelidir.'' 
     
</TEXT>
</DOC>
