<DOC>
<DOCNO> 405615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sondun14.html </URL>
<DATE> 2005/12/22/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
AB tartışmaları Türkiye-Fransa ilişkilerine 2005'te damga vurdu 
</HEADLINE>
<TEXT>

     Avrupa Birliği'nin Türkiye ile tam üyelik müzakerelerine başlaması, 2005 yılında Fransa'da yoğun biçimde tartışıldı. 
     Fransa'da özellikle Mayıs ayında AB Anayasası için düzenlenen referandumdan önce, Türkiye'nin AB üyeliğine ilişkin tartışma en yoğun dönemini yaşadı. 
     Referandumdan önce, ulusal anayasa ile AB Anayasası arasında farklılıkları gidermek için hazırlanan uyum paketine, ''bundan sonra, tam üyelik müzakerelerine başlayacak bir aday ülkenin üye olmadan önce Fransa'da mutlaka referandum yapılmasını'' öngören bir maddenin eklenmesi, Türkiye'yi ciddi biçimde rahatsız etti. 
     Türkiye'nin ismi zikredilmemesine rağmen, bu maddenin Ankara'nın tam üyeliğine karşı çıkan kesimi referandumdan önce yatıştırmaya yönelik olduğu görüşü genel kabul gördü. 
     AB Anayasası için düzenlenen referandumdan önce yürütülen kampanyalarda Türkiye'nin AB üyeliği partilerin en önemli propaganda malzemesi oldu. AB Anayasası'na karşı çıkan aşırı sağcı Jean-Marie Le Pen ve Philippe de Villiers gibi politikacılar, kampanyalarda, ''Anayasaya 'Evet' demek Türkiye'ye 'Evet' anlamına gelir'' diyerek, seçmenlerine ''Hayır'' oyu vermeleri çağrısında bulundular. 
     Fransa'da 2007 yılında yapılacak cumhurbaşkanlığı seçimlerinde aday olacağına kesin gözüyle bakılan Halk Hareketi Birliği UMP lideri Nicolas Sarkozy de, bu kampanyaya katılarak, Türkiye'ye tam üyelik yerine ''imtiyazlı ortaklık'' önerilmesini istedi ve bu görüşünü parti kurultayında kabul ettirdi. 
     Bu tartışma sırasında, Ermeni lobisinin etkisinde kalan bazı sağcı ve solcu parlamenterler de, müzakerelerin başlaması için Türkiye'nin sözde Ermeni soykırımını tanıması yönünde açıklamalar yaptı. Sosyalist Parti'nin dış politika sorumlusu Pierre Moscovici ve UMP üyesi eski Kültür Bakanı Jacques Toubon, bu önerinin Avrupa Parlamentosu tarafından da kabul edilmesi için yoğun lobi faaliyetlerinde bulundu. 
     Kamuoyunda yoğun biçimde Türkiye tartışması sürürken, Meclis ve Senato da Türkiye'nin üyeliği konusunda özel oturumlar düzenledi. Fransız basını, ''UMP lideri Sarkozy'nin, özellikle Chirac'ı sıkıştırmak için, Türkiye konusunu ön plana çıkardığı'' konusunda görüş birliğine vardı. 
     Chirac, Sarkozy ve diğer politikacıların bu sert tutumlarına karşı yaptığı açıklamalarla, ''Müzakereler başlasa bile, Türkiye'nin üyeliğinin 15 yıldan önce gerçekleşmeyeceği, gerçekleşse bile o zamanki Türkiye'nin bugünkü Türkiye'den farklı olacağını ve sonunda Fransızların düzenlenecek referandumla son sözü söyleyeceğini'' belirtti. 
     Başbakan Dominique de Villepin'in, Ağustos ayında, ''Türkiye'nin Rum kesimini tanımaması halinde müzakerelerin başlayamayacağı'' yönündeki sözleri de Ankara'da tepkiyle karşılandı. 
     Sonunda Fransa, AB içinde yalnız kalması üzerine, söylemini yumuşattı ve tanınmanın müzakereler esnasında gündeme gelmesini savundu. 
     İkili ilişkilerin gerilmesine neden olan bir gelişme de, Fransa'nın Müzakere Çerçeve Belgesi'ne ''üyelikten önce, AB'nin hazım kapasitesine bakılmasını'' öngören bir maddeyi ekletme girişimi oldu. 
     Tam üyelik müzakerelerinin 3 Ekim'de başlamasıyla birlikte, Fransa'da Türkiye ile ilgili tartışma da şimdilik kapandı. 
     Siyasi gözlemciler, 2007 yılında yapılacak seçimlerden önce, Türkiye'nin AB üyeliğine ilişkin tartışmanın yeniden alevleneceği öngörüsünde bulunuyor. 
     
     TURİZM VE DIŞ TİCARET 
     İkili ilişkilerde Türkiye için sevindirici bir gelişme, Fransa'dan gelen turist sayısının bir önceki yıla göre yüzde 29 oranında artması oldu. 
     Türkiye'nin Paris Turizm ve Tanıtma Müşavirliği'nden alınan bilgiye göre, 2005 yılının 11 ayında Fransa'dan Türkiye'ye 676 bin 195 turist geldi. 
     İki ülke arasında dış ticarette ise bir önceki yıla oranla Türkiye'nin ihracatında biraz artış, ithalatında biraz düşüş yaşandı. 
     Dış Ticaret Müsteşarlığı'ndan alınan bilgiye göre, 2004 yılının ilk 10 ayında 5 milyar 168 milyon dolar olan ithalat, 2005 yılının ilk 10 ayında 4 milyar 475 milyon dolara düştü. 
     Türkiye, 2004 yılının ilk 10 ayı içinde bu ülkeye 2 milyar 985 milyon dolar ihracat yaparken, 2005 yılının ilk 10 ayında bu rakam 3 milyar 985 milyon dolara çıktı. 
     Fransa'ya daha çok otomobil ve tekstil ürünü satan Türkiye, bu ülkeden daha ziyade sanayi ürünleri satın aldı. 
     RG-MCT 10 58 22 12 05 
     
</TEXT>
</DOC>
