<DOC>
<DOCNO> 408269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/son/sontur08.html </URL>
<DATE> 2005/12/31/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Yarından itibaren trafik cezaları yüzde 9.8 oranında zamlanacak... 
</HEADLINE>
<TEXT>

     Trafik cezaları yarından itibaren zamlı olarak uygulanacak. Yeni yılda en düşük trafik cezası 49, en yüksek trafik cezası ise 10 bin 980 YTL olacak. 
     Maliye Bakanlığı'nın yeniden değerlendirme oranını 2005 yılı için 9.8 olarak tebliğ etmesinin ardından, trafik kurallarına uymayanlar da cezalarını yeni yılla birlikte bu oranda fazla ödeyecekler. 
     Bu arada trafik cezaları, 21 Aralık 2005 tarihinde yayınlanan İçişleri Bakanlığı genelgesiyle, ''Kabahatler Kanunu'' kapsamında değerlendirildi. Buna göre, sürücülerin cezalarını peşin olarak ödemesi durumunda ceza oranından yüzde 25'lik indirim uygulanacak. Ekonomik durumu uygun olmayanlar trafik cezalarını 4 taksitle ödeyebilecekler. 
     
     ÖZÜRLÜLERE AİT YERE PARK ETMEYE DE CEZA 

     Yeni yılla birlikte ''özürlülere ait yere park etmeye'' de ceza getirildi. Daha önce ''yasak yere park etmek'' bölümü içinde verilen bu ceza ayrıldı ve iki katına çıkarıldı. 
     Trafik kurallarına uymayanlara, 1 Ocak 2006'dan itibaren uygulanacak bazı trafik cezaları YTL olarak şöyle 
     

TRAFİK SUÇU 2005 2006 PEŞİN ÖDEME Ehliyetsiz araç kullanmak 188 206 154 Muayenesiz araç kullanmak 45 49 37 Kırmızı ışık ihlali 92 101 76 Alkollü araç kullanmak 1.kez 379 416 312 Alkollü araç kullanmak 2.kez 475 521 391 Alkollü araç kullanmak 3.kez 760 834 625 Hız ihlali Yüzde 30'a kadar 92 101 76 Hız ihlali Yüzde 30'dan fazla 188 216 162 Yasak yere park etmek 45 49 37 Özürlülere ait yere park etmek -- 98 73 Işık donanımı bozuk araç kull. 188 206 154 Fazla yolcu taşımak 45 49 37 Emniyet kemeri takmamak 45 49 37 Kaza yerini terk etmek 92 101 76 Sigortasız araç kullanmak 45 49 37      Trafik cezalarının en yükseği, yeni yılda muayene istasyonlarını yönetmelikte belirtilen şartlara uygun çalıştırmayan özel işletmecilere 3. ikazla birlikte 10 bin 980 YTL olarak uygulanacak. 
     
     PASAPORT ve SİLAH RUHSATI 

     Yeni yılla birlikte pasaport almak isteyen vatandaşlara uygulanacak harç parasında da artış olacak. Buna göre, 6 ay süreyle pasaport alanlar 88.70 YTL, 1 yıl süreyle pasaport alanlar 126.70 YTL, 2 yıl süreyle pasaport alanlar 214 YTL, 3 yıl süre ile alanlar 305.60 YTL öderken, 4-5 yıl süreyle pasaport alacak vatandaşlar da harç parası olarak 433.10 YTL ödeme yapacaklar. 
     Maliye Bakanlığı'nın yeniden değerlendirme oranına göre, silah ruhsat harçları da yeni yılla birlikte artacak. Bun göre, can güvenliğinden 5 yıl süreyle silah ruhsatı alanlar bin 516 YTL harç bedeli ödeyecekler. Bulundurma ruhsatlı silahların 5 yıllık ruhsat bedeli ise yeni yılla birlikte 491 YTL oluyor. 
     
</TEXT>
</DOC>
