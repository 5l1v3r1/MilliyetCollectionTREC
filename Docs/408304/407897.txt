<DOC>
<DOCNO> 407897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sondun22.html </URL>
<DATE> 2005/12/30/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Savaş suçlusu general, kaçakken dünyayı gezmiş 
</HEADLINE>
<TEXT>

     Hırvat savaş suçu sanığı General Ante Gotovina'nın 50 , kaçak olduğu son 4 yıl boyunca dünyayı gezdiği bildirildi. 
     Jutarnyi List gazetesinin, bu ay İspanya'nın Kanarya Adaları'nda yakalanan Gotovina'nın peşinde olan ekipteki üst düzey bir yetkilinin açıklamasına dayandırdığı haberde, savcı Mladen Bayiç'in Gotovina'nın 2 sahte pasaportunu İspanya'dan Hırvatistan'a getirdiği belirtildi. 
     Haberde, Gotovina'nın pasaportlarındaki damgaların, savaş suçu sanığı generalin 4 yıl içinde Japonya, Brezilya, Malezya, Şili ve Arjantin'e gittiğini gösterdiği kaydedildi. 
     Gotovina'nın bir yılbaşını Tahiti'de geçirdiği ve Kanarya Adaları'na gitmeden önce Mauritius adasını ziyaret ettiği ifade edildi. 
     İspanyol polisi Ante Gotovina'nın, Rusya, Çin ve Çek Cumhuriyeti'ne gitmiş olabileceğini de açıkladı. 
     Lahey'de eski Yugoslavya için kurulan BM savaş suçları mahkemesi, Hırvat general Ante Gotovina'yı 2001 yılında suçlamıştı. 
     BM mahkemesinde yargılanmaya başlayan Gotovina, 1991-95 yılları arasındaki Bosna savaşında, Hırvat güvenlik güçlerinin işgal altındaki bölgeleri Sırp milislerden geri aldığı ''Fırtına Operasyonu'' sırasında komutasındaki askerlerin en az 150 Sırbı öldürmesi ve bu kişileri sınır dışı etmesiyle suçlanıyor. 
     
</TEXT>
</DOC>
