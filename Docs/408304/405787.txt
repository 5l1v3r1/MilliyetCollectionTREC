<DOC>
<DOCNO> 405787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sontur24.html </URL>
<DATE> 2005/12/22/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Çocuğunun tedavi giderleri için, bir hasta yakınını dolandırdı 
</HEADLINE>
<TEXT>

     Kayseri’de, Erciyes Üniversitesi EÜ 
     Gevher Nesibe Hastanesi’nde kendi çocuğunun tedavi giderleri için bir başka hasta yakınını dolandıran kişi, ertesi gün aynı hastanede dolandırdığı kişi tarafından yakalandı. 
     AA muhabirinin aldığı bilgiye göre, Nevşehir’de çiftçilik yapan Mehmet Güçlü 28 , böbreklerinden rahatsız bir yakınının tedavisi için dün Gevher Nesibe Hastanesi’ne geldi. 
     Poliklinik önünde muayene sırası bekleyen Güçlü, burada tanıştığı S.T. 35 ile sohbet etmeye başladı. 10 yaşındaki oğlunun da böbreklerinden rahatsız olduğunu belirten S.T, Güçlü’ye özel muayene ücreti yatırırsa hastasına daha iyi bakılacağını ifade ederek, yardımcı olabileceğini söyledi. 
     Bunun üzerine özel muayene ücreti yatırması için 100 YTL verdiği S.T. geri dönmeyince dolandırıldığını anlayan Güçlü, Melikgazi Polis Merkezi’ne giderek, şikayetçi oldu. 
     Tamamlanamayan işlemler nedeniyle geceyi Kayseri’de geçiren Güçlü, dün kendisini dolandıran kişiyi hastanede görünce yakalamaya çalıştı. 
     Bir süre direnen S.T’yi yakalamayı başaran Güçlü, durumu üniversite güvenliğine bildirdi. 
     Güçlü, AA muhabirine iyi niyetinin kurbanı olduğunu belirtti. 
     Kendisini dolandıran kişinin çocuğunun hasta olduğuna, bu nedenle kendisini dolandırdığına inandığını ifade eden Güçlü, "Ancak benim de hastam var. Gelir durumum da iyi değil. Bu nedenle paramı geri istiyorum. Paramı verirse şikayetimden vazgeçeceğim" dedi. 
     Üniversitede güvenlik noktasında tutulan S.T. ise çaresizlikten böyle bir yola başvurduğunu söyledi. Çocuğuna ait tahlil kağıtlarını görevlilere gösteren S.T, "O an için büyük bir hata yaptım. Parayı da çocuğumun tahlil giderleri için kullandım. Parayı arkadaşa geri vereceğim. Pişmanım" diye konuştu. 
     Yetkililer, soruşturmanın sürdürüldüğünü bildirdi. 
     
</TEXT>
</DOC>
