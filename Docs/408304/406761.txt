<DOC>
<DOCNO> 406761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sontur10.html </URL>
<DATE> 2005/12/26/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Adana'yı kana bulayacaklardı 
</HEADLINE>
<TEXT>

     
     Tahsin C. ÜLKER- Elif KARAGÖL ADANA, DHA 
     
ADANA'da polislerin şüphe üzerine takip ettiği gencin kaçarken attığı poşetten yaklaşık 2 kilo ağırlığında patlayıcı madde çıktı. Bomba imha ekiplerinin etkisiz hale getirdiği patlayıcının, cep telefonu düzenekli C-4 veya A-4 olabileceği belirtildi. 
     Saat 19.20 sıralarında adliye önünde elindeki sarı poşet ile dolaşan 25 yaşlarındaki siyah bereli, 1.80 boylarında bir erkekten şüphelenen polisler, izlemeye başladı. Takip edildiğini anlayan kişi, elindeki çantayı Adliye karşısındaki Avukat Turhan Arın Sokak’ta bir evin önüne atıp kaçmaya başladı. Ara sokaklarda izini kaybettiren kişiyi yakalayamayan polis, çevrede geniş güvenlik önlemi aldı. 
     Polis, poşetin bomba olabileceği ihtimaliyle olay yerine bomba imha uzmanı çağırdı. Koruyucu elbisesini giyen bomba uzmanı, poşete fünye yerleştirdi. Büyük bir gürültüyle patlayan poşetten, kitap ve defterlerin de bulunduğu cep telefonu düzenekli patlayıcı çıktı. Düzeneği kontrol eden Olay Yeri İnceleme ekipleri, yaklaşık 2 kilogram ağırlığındaki patlayıcının C-4 veya A-4 olabileceğini, kesin sonucun labaratuarda incelendikten sonra belirleneceğini söyledi. 
     Çevrede geniş çaplı araştırma yapan polis, eşkale uyan şüpheli kişilere kimlik kontrolu ve üst araması yaptı. Polis, zanlıyı bulmak için kentte operasyon başlattı. 
     
</TEXT>
</DOC>
