<DOC>
<DOCNO> 405278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sondun16.html </URL>
<DATE> 2005/12/21/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Danimarka'da Roj TV için kampanya 
</HEADLINE>
<TEXT>

     CNNTÜRK.COM 

Danimarka'da muhalefet partilerinden dört milletvekili Roj TV'nin kapatılmaması için imza kampanyası başlattı. 
     Kampanya bildirisinde, Danimarka hükümetinden Türkiye'nin baskılarına boyun eğmemesi istendi. 
     Berlingske Tidende gazetesinin haberine göre, PKK'ya verdiği destek sebebiyle Türkiye'ye girişi yasaklanan eski Danimarka milletvekili Holger Nielsen, imza kampanyasına öncülük etti. 
     Kampanya bildirisinde, "Roj TV’nin kapatılması sadece milyonlarca Kürdün ifade özgürlüğünü kısıtlamakla kalmayacak, Danimarka'daki ifade özgürlüğüne de müdahale sayılacaktır. Danimarka'da ifade özgürlüğü Kürt vatandaşları için de korunmalıdır" ifadesi yer aldı. 
     Kampanyaya ilk tepki, hukuk profesörü Henning Koch'tan geldi. Roj TV hakkında savcılık tarafından soruşturma başlatıldığını belirten Koch, milletvekillerinin Roj TV soruşturmasına müdahale etmelerinin, çok yanlış olduğunu belirtti. 
     Koch, dört milletvekilini davaya müdahale etmemeleri konusunda uyardı. 
     Danimarka Başbakanı Anders Fogh Rasmussen de, 8 aralıkta yaptığı açıklamada, PKK'nın, diğer AB ülkelerinde olduğu gibi Danimarka'da da bir terör örgütü olarak kabul edildiğini söylemişti. 
     
     Danimarka ile Roj TV krizi 
     Türkiye, ocak 2005'te büyükelçilik aracılığıyla iki video kasediyle Danimarka makamlarına başvurarak ülkeden yayın yapan PKK'nın yayın organı Roj TV'nin kapatılmasını istemiş, Danimarka ise kendi yasalarına göre televizyonun suç işlemediğini açıklamıştı. 
     Dışişleri Bakanlığı ise, 2 eylülde yeniden Danimarka makamları nezdinde girişimlerde bulunarak, Roj TV hakkında cezai kovuşturma başlatılmasını istemişti. 
     Türkiye ile Danimarka arasında gerginliğe neden olan tartışmaya Danimarka Savcılığı noktayı koymuş ve 7 kasımda, "Kürt televizyonu Roj TV hakkında PKK ile finansal bağlantısı, yayınlarında şiddete yönelik içeriklerin olup olmadığı konusunda soruşturma başlattık" açıklamasını yapmıştı. 
     Danimarka Adalet Bakanı Lene Espersen ise, geçtiğimiz ekim ayında bir açıklama yaparak, Roj TV'nin kapatılması konusunda Türk meslektaşından yeni bilgiler beklediğini söylemiş, Türk yetkililerin polise suç duyurusunda bulunması durumunda hemen soruşturma başlatılacağı sözünü vermişti. 
     Son olarak Başbakan Recep Tayyip Erdoğan, 15 kasımda Kopenhag'da Danimarka Başbakanı Rasmussen ile düzenleyeceği basın toplantısını, Roj TV muhabirleri nedeniyle iptal etmiş, olay daha sonra iki ülke gündemine oturmuştu. 
     
</TEXT>
</DOC>
