<DOC>
<DOCNO> 406279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/son/sonspo06.html </URL>
<DATE> 2005/12/24/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Futbolda seçim mücadelesi kızışıyor Vergi borcu olana başkanlık yok 
</HEADLINE>
<TEXT>

     Sigorta ya da vergi borcu olanlar spor federasyonu başkanlığına aday olamayacak. 
     Futbol Federasyonu Genel Kurulu öncesi adaylık mücadelesi kızışırken, Gençlik ve Spor Genel Müdürlüğü Özerk Spor Federasyonları Çerçeve Statüsü’nde Değişiklik Yapılmasına İlişkin Statü, Resmi Gazete’de yayımlanarak yürürlüğe girdi. 
     Devlet Bakanlığı’nca gerçekleştirilen değişiklikle, Çerçeve Statü’ye, "Kesinleşmiş sigorta veya vergi borcu nedeniyle takibata uğramış olanlar federasyon başkanlığına aday olamazlar" maddesi eklendi. 
     Ek maddede, "Adaylarda aranacak diğer şartlar ise federasyonların ana statülerinde belirtilir" denildi. 
     Değişiklik, özerk federasyonların genel kurullarınca ana statüye dayandırılarak hazırlanan yönetmelik dışındaki talimat ve diğer alt düzenleyici işlemlerin, Genel Müdürlük ve ilgili federasyonun internet sitelerinde ilan edilmesi uygulamasını da getirdi. 

ANKA 
     
</TEXT>
</DOC>
