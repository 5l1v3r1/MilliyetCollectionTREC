<DOC>
<DOCNO> 404181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/guncel/gun12.html </URL>
<DATE> 2005/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kasaplar kulübüne almak istiyorlar' 
</HEADLINE>
<TEXT>


İSTANBUL Milliyet 

Topkapı Sarayı Müzesi Müdürü İlber Ortaylı, "Jenositi soykırım kabul ettirerek Türkleri de 'kasaplar kulübüne' almak istiyorlar" dedi. İTÜ'nün Maçka Yerleşkesi'nde düzenlenen "Türk-Ermeni İlişkilerinde Tarihi Gerçekler" konulu sempozyumda konuşan Ortaylı, jenositin hukuki bir terim olduğunu ve jenosit konusunda Türk hukukçularının hazırlıksız bulunduklarını belirtti. "Türk toplumu, tarihi, yaşadığı an ve geleceği itibariyle 'kasaplık' töhmetiyle karşı karşıya bulunuyor" diyen Ortaylı, üniversite hocalarının dahi "katliam, cinayet ve sürgün" gibi olaylarla jenositi karıştırdığını kaydetti. "Jenosit yapmışsak bile geçmişe mazi denir" gibi bir zihniyetin de kabul edilemez olduğuna işaret eden Ortaylı, "jenosit" damgasının ağır bir damga olduğunu ve pek çok kimsenin bunun farkında olmadığını vurguladı. 



</TEXT>
</DOC>
