<DOC>
<DOCNO> 401202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/guncel/gun02.html </URL>
<DATE> 2005/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Cezaevinden örgüt yönetme' soruşturması 
</HEADLINE>
<TEXT>


Teröristbaşı Öcalan'ın, cezaevinden de örgütü yönettiği iddiasıyla, sanık sıfatıyla Mudanya Savcılığı'na ifade verdiği ortaya çıktı 

GÖKÇER TAHİNCİOĞLU Ankara 

"Terör örgütü kurarak, devleti bölmeye çalışmak" suçundan ağırlaştırılmış müebbet ağır hapse mahk m edilen ve İmralı Cezaevi'nde tutulan teröristbaşı Abdullah Öcalan hakkında, cezaevinden de örgütü yönettiği iddiasıyla soruşturma başlatıldı. Öcalan'ın Mudanya Savcılığı'na bu kapsamda tanık değil, sanık sıfatıyla ifade verdiği ortaya çıktı. 

'İfadesini alın' 
PKK'nın lideri konumundaki Zübeyir Aydar'ın gazetelere yansıyan, Öcalan'ın açıklamalarının örgüt üzerinde etkili olduğuna yönelik sözleri üzerine inceleme başlatan İstanbul Başsavcılığı, bir süre sonra incelemeyi soruşturmaya dönüştürdü. Öcalan'ın gazetelere yansıyan, "örgüte talimat" niteliğinde olduğu iddia edilen sözleri ve Aydar ile diğer örgüt yöneticilerinin bu yöndeki açıklamalarını dosyaya koyan başsavcılık, Mudanya Savcılığı'na talimat yazısı göndererek, Öcalan'ın bu konuda ifadesinin alınmasını istedi. Öcalan'ın "T.C. üst kimliğini kabul ediyoruz. Bağımsızlık istemiyoruz" şeklindeki sözlerini de sanık sıfatıyla ifadesini alan savcıya söylediği belirtildi. 
İstanbul Başsavcılığı'nın Öcalan'ın ifadesinin alınmasından sonra dosya üzerinde yeniden değerlendirme yaptığı ve Aydar ile diğer örgüt yöneticilerinin yurtdışında olması, yurtdışındaki zanlılarla ilgili soruşturmaları da Ankara Başsavcılığı'nın yürütmesi nedeniyle, Öcalan'ın da isminin geçtiği dosyayı "yetkisizlik" kararıyla Ankara'ya gönderdiği öğrenildi. Ankara Başsavcılığı'nın soruşturmayı davaya dönüştürmesi durumunda, Öcalan yeniden örgüt yöneticiliğinden yargılanacak. 



</TEXT>
</DOC>
