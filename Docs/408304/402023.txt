<DOC>
<DOCNO> 402023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/soneko13.html </URL>
<DATE> 2005/12/09/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Tornacı, paketleme cihazı icat etti... 
</HEADLINE>
<TEXT>

     Antalya'nın Gazipaşa İlçesi'nde tornacı Orhan Oğuz'un icat ettiği paketleme makinesi, sebze ve meyveleri büyüklüğüne göre gruplara ayırarak, paketleme yapabiliyor. 
     Orhan Oğuz, AA muhabirine yaptığı açıklamada, Avrupa'dan ithal edilen salatalığın Türkiye'ye ambalaj içinde geldiğini görünce bir paketleme makinesi yapmaya karar verdiğini söyledi. 
     Tamamen kendi üretimi olan ilk paketleme makinesine patent aldığını ve ihracatçıların hizmetine sunduğunu anlatan Oğuz, poşetlenen salatalığın su kaybı olmadığı için raf ömrünün uzadığını, bu yöntemle salatalık ihracatının da 5 kat arttığını belirtti. 
     Avrupa Birliği sürecinde, sebze ve meyveye standardizasyon getirilmesi yönündeki tartışmaların ardından yeni bir paketleme makinesi yapmaya karar verdiğini belirten Orhan Oğuz, ''Küresel meyve sebzeleri standart hale getirecek bir makine ürettim. Bu makine, sebze ve meyveleri iriliğine göre dört gruba ayırarak paketleme yapıyor ve standart sağlıyor'' dedi. 
     Oğuz, makinenin taşımasının kolay ve ekonomik olduğunu belirterek, yeni paketleme makinesinin yakın zamanda seri üretimine başlayacağını, makineyi ihraç da edeceğini söyledi. 
     
</TEXT>
</DOC>
