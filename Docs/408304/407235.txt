<DOC>
<DOCNO> 407235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/yasam/yas05.html </URL>
<DATE> 2005/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Çağdaş hemşire 'Robot Conti' 
</HEADLINE>
<TEXT>


İSTANBUL Milliyet 

Ümraniye'de kurulan Hisar Intencontinental Hospital'ın açılışında, robot hemşire Conti büyük ilgi gördü. Basın toplantısında konuşan Genel Direktör Yaşar Yıldırım, Türkiye'nin AB'ye girmeye hazırlandığı dönemde, Avrupa düzeyinde bir hastane olmayı ve insan odaklı hizmet vermeyi hedeflediklerini söyledi. 
"3. Köprü Açıldı" sloganıyla yola çıktıklarını anlatan Yıldırım, "İsmimizin anlamı gibi her 2 kıtayı, Avrupa ve Asya'yı sağlık köprüsüyle birleştiriyoruz. Bu bir sağlık köprüsü" dedi. 
Daha sonra robot hemşire Conti'yi de tanıtan Yıldırım, "Hemşire Conti, hastaya refakat ediyor, asansöre götürüyor, katına çıkarıyor, katta odasına götürüyor. İlaç saatlerini bildiriyor ve ilacını verebiliyor" diye konuştu. Türkiye'de ilk kez kendi hastanelerinde robot hemşire uygulaması yapılacağını ifade eden Yıldırım, robot hemşirelerin her katta hizmet vereceğini belirtti. Yıldırım, Hollanda kökenli olan robotun Amerika'da dizayn edildiğini ve orada programlandığını, fiyatının ise 50-100 bin dolar arasında olduğunu kaydetti. 


</TEXT>
</DOC>
