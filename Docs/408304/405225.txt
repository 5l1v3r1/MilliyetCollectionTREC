<DOC>
<DOCNO> 405225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/spor/spo03.html </URL>
<DATE> 2005/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Zihinsel sakatlık ' 
</HEADLINE>
<TEXT>


Gerets, Malatya karşısında 7-8 futbolcunun ağrı, sızı içinde soyunma odasına girdiğini söyledi, "Ancak bunların hiç biri darbeden dolayı değildi" diye konuştu 

ERHAN TELLİ 


Galatasaray Teknik Direktörü Eric Gerets, Malatyaspor beraberliğini normal buldu. Bu son maçın oldukça zor geçtiğini vurgulayan Belçikalı çalıştırıcı,"İlk devre iyi oynadık. Ancak ikinci yarıda, oyuncu değişikliklerinden sonra sakatlanma rekoru kırdık. 7-8 oyuncum birden ağrı ve sızılarla maçı zor bitirdi. Oyuncularımın para alamaması konusunda fikir yürütmek istemiyorum, ama sahada zihinsel yorgunluktan dolayı sakatlıklar geçirdiler. Bu açıkça görüldü. Çünkü bunların hiç biri darbeden dolayı değildi. Kendilerini iyi hissetmediklerinden dolayı sakatlandılar." 
Malatyaspor'un iyi bir takım olduğunu ve bir puanı hak ettiğini de vurgulayan Galatasaray Teknik Direktörü, her şeye rağmen yılı bu şekilde bitirmenin güzel olduğunu söyledi. 
Hastanede yatan Basın ve Halkla İlişkiler Sorumlusu Turgay Vardar'ı da unutmayan Gerets, "Bir an önce aramıza dönmesini bekliyoruz" dedi. Öte yandan statta suların kesik olması nedeniyle iki takım futbolcuları da duş alamadı. 

Hagi'ye kapı kapanıyor 

Hakem Erol Ersoy'un açtığı dava sonuçlandı, Galatasaray'ın efsane ismine 17 ay hapis cezası çıktı. Rumen hoca, cezanın Yargıtay tarafından da onanması halinde Türkiye'de takım çalıştıramayacak 

CEMAL ERSEN 

CEMAL ERSEN 

Gençlerbirliği maçında hakem Erol Ersoy'a hakaret ettiği, müessir fiilde bulunduğu ve tükürdüğü için 17 ay hapis cezasına çarptırılan Galatasaray'ın eski hocası Gheorghe Hagi'ye Türkiye'de teknik direktörlük yapma yolu kapanıyor. 
2000-2001 sezonundaki karşılaşmada işlediği ileri sürülen suçlar nedeniyle hakkında üç ayrı dava açılan ve son duruşması dün Şişli 7. Asliye Ceza Mahkemesi'nde görülen Hagi, 2 bin 857 YTL'ye çevrilen 17 aylık hapis cezası Yargıtay tarafından da onandığı taktirde bir daha Türkiye'de takım çalıştıramayacak. Yargıç, Hagi'nin sabıkasız ve ileride aynı suçları işlemekten çekineceği kanaatinin oluşması nedeniyle para cezasının da ertelenmesine karar verdi. 
Hagi, Ersoy'un yüzüne tükürdüğü için 2 ay, ayağına basarak görevli memura müessir fiilde bulunduğu için 8 ay, medya yoluyla hakeme "hırsız" suçlamasında bulunduğu için de 7 ay hapis cezası aldı. Bu gelişmelerin ardından Futbol Federasyonu'nun, Türkiye'de bir takımla sözleşme imzaladığı taktirde Rumen hocanın lisansını vize etmeyeceği ve sözleşmeye onay vermeyeceği bildirildi. Hakeme karşı suç işlendiği için federasyonun Hagi ile anlaşma yapmayı düşünen kulüpleri uyaracağı bildirildi. 

"Adalet yerini buldu" 
Erol Ersoy hapis cezası kararını "Adalet yerini buldu. Başka bir yorum yapmama gerek yok" şeklinde değerlendirdi. Bilindiği gibi söz konusu davalar devam ederken Ersoy'a vazgeçmesi yolunda çeşitli telkinler yöneltilmiş, ancak deneyimli hakem her ne pahasına olursa olsun davanın sonuna kadar devam edeceğini ifade etmişti. 
Öte yandan Hagi ise, "Yanlış bir şey yaptım ve cezamı aldım. Türkiye'de oyuncu ve teknik direktör olarak geçirdiğim 7 yılın mükafatı buysa, öyle olsun" ifadesini kullandı. 

Cim-Bom'a piyango 

Galatasaray dün Türkiye Kupası'ndan Malatya beraberliği ile dönerken, ligde de büyük ikramiyeyi buldu. 
Futbol Federasyonu dün öğle saatlerinde yaptığı toplantıda, Avrupa kupalarında takımımız kalmaması ve fikstürün rahatlaması yüzünden, ligin ikinci yarısından bir hafta önce oynanması gereken Türkiye Kupası 3. maçlarını, ligin başlangıç tarihi olan 20 Ocak'tan 5 gün sonraya yani 25 Ocak'a aldı. 
Profesyonel Futbol Disiplin Kurulu'nun dün akşam düzenlediği toplantıda ise olaylı Sivasspor-Konyaspor karşılaşması nedeniyle her iki kulübe de saha kapama cezası verildi. Türkiye Kupası'nın daha önceki programına göre Konyaspor cezasını, İnegölspor ile sahasında oynayacağı maçta çekecekti. Ancak yeni kupa programı doğrultusunda Konyaspor, ligdeki ikinci yarının ilk maçında karşılaşacağı Galatasaray ile Futbol Federasyonu'nun belirleyeceği tarafsız sahada mücadele edecek. Sonuçta Galatasaray'ın saha dezavantajı ortadan kalkacak. 

Doğan Kötü bir sonuç değil 

Malatyaspor Teknik Direktörü Ziya Doğan galibiyeti kaçıran taraf olduklarını söyledi. Ligdeki stresli günlerin ardından dünkü mücadeleye daha rahat çıktıklarını vurgulayan Doğan, "Galatasaray ile berabere kalmak da kötü bir sonuç değil" dedi. İlk yarıda güç dengesinin eşit olduğunu belirten Ziya hoca, "Ancak ikinci yarıda üstünlüğümüzü kabul ettirdik. Bu maç için oyuncularımı motive etmek için bir çabam olmadı. İyi mücadele ettiler" diye konuştu. 

Mondragon evleniyor 

Galatasaray'ın başarılı kalecisi Mondragon'un, takım arkadaşlarından üç gün önce tatile çıkarak Kolombiya'ya gitmesinin sırrı çözüldü. Tecrübeli file bekçisinin uzun süredir birlikte yaşadığı sevgilisi Adriana ile bu ay içinde düzenlenecek törenle dünyaevine gireceği öğrenildi. 


</TEXT>
</DOC>
