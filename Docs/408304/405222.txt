<DOC>
<DOCNO> 405222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/spor/axspo01.html </URL>
<DATE> 2005/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçan kaçana 
</HEADLINE>
<TEXT>


Youla'nın "Artık Beşiktaş'ta kalmak istemiyorum" açıklamasının ardından, Ahmed Hassan ile Veysel'in de gitmek istediği öğrenildi. İki futbolcu da dönmek için Gençlerbirliği'ne başvurdu 

BİLAL MEŞE 


Beşiktaş'taki kara bulutlar, birçok futbolcunun huzurunu kaçırdı. Trabzonspor maçında aldığı tepkiler nedeniyle, "Bu kulüpte artık oynamak istemiyorum" açıklamasını yapan Youla'nın ardından, Ahmed Hassan ile Veysel'in de siyah - beyazlılardan ayrılmak için girişimde bulunduğu öğrenildi. 
Eski kulüpleri olan Gençlerbirliği'nin yöneticileriyle görüşerek, dönmek istediklerini söyledikleri ifade edildi. Forvette fazla şans bulamayan Veysel'in, Başkent ekibinden 1.2 trilyon lira istediği de vurgulandı. 

Youla, Avrupa kapısında 
Youla için de Menajeri Ceylan Çalışkan çalışmalara başladı. Siyah - beyazlı kulüple bağlarını koparmaya hazırlanan Gineli oyuncunun, özellikle Fransa kulüpleriyle temasta bulunduğu öğrenildi. Çalışkan aracılığıyla Avrupa'da takım arayan Youla'nın Metz, Lens ve Strasbourg ile görüşmelere başladığı ifade edildi. 
Öte yandan milli maçlarındaki performansı nedeniyle Avrupa kulüplerinin gözdesi haline gelen Tümer Metin'in de takibe alındığı vurgulandı. Yönetim, bir teklifin gelmesi durumunda, tecrübeli oyuncunun gidişine sıcak bakıyor. 

Üzülmez çok üzüldü 

Ali Tandoğan'ın 6 ay cezaya çarptırılması, en çok İbrahim Üzülmez'i şaşırttı. Geçmişte yaşanan bir olay nedeniyle Tandoğan'ın cezalandırılmasına üzülen siyah - beyazlı futbolcu, "Ali, Denizlispor'da oynarken bununla ilgili defalarca aradı ve özür diledi. Ben de kulübün avukatlarıyla birlikte Sultanahmet Adliyesi'ne giderek, davayı geri çektiğimi söylemiştim. Bu konunun kapandığını düşünüyordum" diye konuştu. 
Halen siyah - beyazlı formayı giyen Ali, Denizlispor'da oynadığı dönemde, 5 Nisan 2003 tarihinde oynanan Beşiktaş - Denizlispor maçında Üzülmez'e kafa atarak, elmacık kemiğinin kırılmasına neden olmuştu. 
İstanbul 2. Asliye Ceza Mahkemesi'nde önceki gün görülen dava karara bağlanmış ve Ali Tandoğan, "müessir fiilde bulunmak" suçundan 6 ay hapis cezasına çarptırılmış, ancak bu ceza daha sonra futbolcunun ileride aynı suçu işlemeyeceğine kanaat getirilerek ertelenmişti. 

Tigana'nın planları 

Beşiktaş Teknik Direktörü Jean Tigana, ikinci yarının başlamasıyla birlikte altyapıdan bazı oyuncuları A takımına çekecek. Fransız hocanın, takımın zirveden uzaklaşması nedeniyle gençleri geleceğe hazırlamayı düşündüğü ifade edildi. Tigana'nın, Antalya'da gerçekleşecek kampa bazı gençleri de götüreceği, Nail Tilmaç, Mehmet Sedef, Sezer, Hakan ve Rıza gibi oyuncuların şanslarının yüksek olduğu öğrenildi. 

Ekstradan beş gün 

Futbol Federasyonu'nun Fortis Türkiye Kupası'nın programında değişiklik yapması, Beşiktaşlı futbolculara ekstra 5 gün tatil kazandırdı. Siyah-beyazlı teknik heyet, kupa maçlarının 25 Ocak'a alınması nedeniyle, daha önce 28 Aralık olarak belirlediği toplanma tarihini 2 Ocak 2006'ya aldı. Ümraniye Nevzat Demir Tesisleri'nde toplanacak olan Kartal, 3 Ocak'ta da kamp için Antalya'ya gidecek. 


</TEXT>
</DOC>
