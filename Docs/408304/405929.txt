<DOC>
<DOCNO> 405929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sondun11.html </URL>
<DATE> 2005/12/23/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
İçki yasağı İngiliz basınında Yasak gelirse devrim olur 
</HEADLINE>
<TEXT>

     İngiliz Guardian gazetesi, içki yasağının Türkiye’de yeni bir savaş alanı olduğu yorumunu yaptı. 
     Türkiye’deki içki yasağı, Amerikan basınından sonra şimdi de İngiliz basınında yankı buldu. İngiliz Guardian gazetesi, "İçki Türkiye’nin dinci mi laik mi, Avrupalı mı Orta Doğulu mu olduğu konusundaki değer yargıları tartışmasında yeni bir savaş alanı oldu" yorumunu yaptı. Ian Traynor imzalı haberde, "Erdoğan’ın muhafazakar hükümetinin alkol kullanımını kısıtlaması ve gettolaştırması liberal ve laik kesimi kızdırdı" denildi. 
     Türkiye’de rakının "milli içki" olduğu, ülkedeki şarapların kalitesinin de her geçen gün arttığı ve Efes gibi büyük bir biranın bulunduğu belirtilen haberde, bazı kişilerin Erdoğan hükümetinin gizliden gizliye alkolü yasaklama yolunda adımlar attığını düşündüğü ifade edildi. 
     
     "İÇKİ YASAKLANIRSA DEVRİM OLUR" 

     Öte yandan gazeteye konuşan ve İstanbul’da bir restoran işleten Tarık Beyazıt, içkinin yasaklanması fikrinin "çılgınca" olduğunu söyledi. 
     Beyazıt, "Eğer bu şehirde içki yasaklanırsa devrim olur. Çok kötü bir tepkiyle karşılaşırlar" dedi. 
     Haberde CHP Grup Başkan Vekili Kemal Anadol’un AKP Hükümeti için "Onlar Lüksemburg’u değil Tahran’ı istiyorlar" dediği de aktarıldı. 
     
     "LAİK ANKARA’NIN PARKLARINDA İÇKİ YASAK" 

     Ankara’nın modern Cumhuriyet’in kurulduğu günden bu yana hep laikliğin kalesi olduğu vurgulanan haberde, şu anda AKP tarafından kontrol edilen şehrin iki büyük parkında bulunan restoran ve cafelerde alkolün yasaklandığı belirtildi. 
     İngiliz Guardian gazetesi, hükümetin henüz özel sektöre bir yasak getirmediğini ancak lisans prosedürlerinin ve vergilerin alkol için caydırıcı olmaya başladığını ifade etti. 
     
</TEXT>
</DOC>
