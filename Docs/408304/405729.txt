<DOC>
<DOCNO> 405729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sonsiy19.html </URL>
<DATE> 2005/12/22/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Genelkurmay'dan internetteki bazı yayınlara sert tepki 
</HEADLINE>
<TEXT>

     Genelkurmay Başkanlığı Genel Sekreterliği, dedikodu, yalan ve saptırılmış haber ve her türlü iftirada, son dönemde elektronik posta ve WEB sitelerinin kullanımının önemli bir yer tuttuğunu belirterek, bu yalan haberlerle Türk Silahlı Kuvvetleri’nin TSK şerefli mensuplarına dil uzatıldığını, hiçbir ahlak kuralına sığdırılamayacak saldırılar düzenlendiğini bildirdi. 
     Genelkurmay Başkanlığı Genel Sekreterliği’nin, Türk Silahlı Kuvvetleri’nin TSK resmi internet sitesinde yaptığı açıklamada, son günlerde elektronik posta e-mail ve WEB sitelerinde TSK’yı yıpratmaya yönelik asılsız ve çarpıtılmış iddialara yer verildiği belirtildi. 
     İçinde bulunulan "bilgi çağının", her gün katlanarak artan bir hızla yenilenen teknolojik imkanları insanlığın ve bilimin hizmetine sunduğu vurgulanan açıklamada, aslında toplumun yararı ve yaşam kalitesinin artırılması için kullanılması gereken bu imkanların, ne yazık ki bazen iyi niyetli olmayanlar tarafından hedefledikleri ve zarar vermek istedikleri kişi ve kurumlara karşı da kullanılabildiklerine işaret edildi. 
     Günümüzde ülkelerin, kurumların ve kişilerin birbirleriyle yaptıkları mücadelede kullanılan ve yaygın ismi ile "Psikolojik Harp" olarak bilinen uygulamalardaki metotlardan birinin de asılsız ve çarpıtılmış bilgilerin yayılması yani "Dezenformasyon" olduğu belirtilen açıklamada, bu metot kullanılarak, kişilerin ve toplumların zihinleri karıştırılmaya, inançları bozulmaya ve toplumun müşterek değerleri unutturulmaya çalışılmakta, bunların yerlerini kendi düşünce ve davranış biçimlerinin almasının hedeflendiği kaydedildi. 
     
     DEDİKODU, YALAN, İFTİRA 

     Dedikodu, yalan ve saptırılmış haber ve her türlü iftirayı içeren bu uygulamada son dönemde "Elektronik Posta e-mail " ve "Web Siteleri"nin kullanılmasının önemli bir yer tuttuğu bildirilen açıklamada, şunlar kaydedildi 
     "Henüz bu alandaki suçlara yönelik ülkemizde ve dünya çapında etkin bir yasal düzenleme bulunmamaktadır. Bundan dolayı çoğu zaman kendilerini gizleyebilen, sahte isim kullanan ancak gerçek bilgi ve belge ile ortaya çıkmaya cesaret edemeyen art niyetli insanlar, bu sitelerdeki saldırılarını kişilerin en temel değerleri olan namus, haysiyet ve şerefine kadar uzatabilmekte, hatta aile mahremiyetine ve özel hayatın masumiyetini zedeleyecek boyutlara taşıyabilmektedirler. 
     Hangi amaçlara hizmet ettikleri açık olan bu kişi ve gruplar, ayrıca Silahlı Kuvvetler’de farklı düşünen grupların birtakım yasa dışı faaliyetlerinin olduğunu vurgulayan bir yaklaşım içinde dahi bulunabilmektedirler. 
     Bu kapsamda, ömrünü Mehmetçiğin yanı başında, vatanının birliği ve milletinin güvenliği için mücadele ile geçirmiş ve geçirmekte olan Türk Silahlı Kuvvetleri’nin şerefli mensuplarına yalan haberler üretilerek dil uzatılmakta, hiçbir ahlak kuralına sığdırılmayacak saldırılar düzenlenmektedir." 
     
     "BU GAYRETLER BEYHUDEDİR" 

     Açıklamada, bu saldırıların, halkın nazarında Türk Silahlı Kuvvetleri’nin itibarını zedelemek, içine nifak sokarak, karşılıklı sevgi ve saygıya dayalı geleneksel disiplin anlayışını bozmak, böylece devletin bekasının güvencesi, ülkenin birlik ve bütünlüğünün garantisi olan ordunun gücünü kırmak amacı güttüğünün açık bir gerçek olduğu belirtilerek, "Ancak şüphesiz bu gayret beyhudedir" denildi. 
     Açıklamaya, şöyle devam edildi 
     "Bu tür faaliyetlerde bulunanların kendilerinin dahi inanmadıkları veya inanamadıkları konulardaki girişimlerinin bu siteleri okuyanlar tarafından ciddiye alınmayacağı bilinmekle beraber, bu tür yayınların Silahlı Kuvvetler mensuplarının ve hedef seçilen kişilerin yasalar ve inançları yönündeki mücadele azim ve iradelerini daha da güçlendireceği gerçeğinin açıklanmasında fayda mütalaa edilmektedir. 
     Bu tür asılsız ve mesnetsiz iddiaların sahiplerini kendi seviyesiz dünyaları ile baş başa bırakarak etkisiz kılmak en geçerli yol olarak görülmektedir. 
     Bununla beraber, bu konularda Silahlı Kuvvetler’in değerli mensuplarını asılsız iddialar ile karalamaya ve kendilerini saklamaya çalışan gruplarla ilgili araştırmalar da yürütülmekte olup, gereken tespitler yapıldığında kanuni yollara başvurulacaktır." 
     
</TEXT>
</DOC>
