<DOC>
<DOCNO> 406708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sonsiy05.html </URL>
<DATE> 2005/12/26/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Muhalefetin gündemi kapkaç 
</HEADLINE>
<TEXT>

     GÜRKAN AKGÜNEŞ, GÜLAY FIRAT İstanbul 

İstanbul'da çeşitli programlara katılan muhalefet liderlerinin gündeminde kentin en önemli sorunu olan kapkaç vardı. Partisinin Şişhane'deki yeni il binasının açılışına katılan CHP Genel Başkanı Deniz Baykal, CHP'nin yeni siyaseti ve iktidara giden yolu İstanbul'dan başlatacağını söyledi. Konuşmasında İstanbul'un kötü yönetildiğini de anlatan Baykal, alt yapının iflas ettiğini, kapkaç, hırsızlık ve güvensizliğin alıp başını gittiğini belirtirken, açılışta yaşanan izdiham sırasında da bazı partililer yankesicilerin kurbanı oldu. Yankesiciler, CHP Genel Saymanı Mahmut Yıldız ve İl Başkanı Şinasi Öktem'in yanı sıra birçok partilinin cüzdan, telefon ve eşyalarını çaldı. 
     DYP Genel Başkanı Mehmet Ağar da, partisinin İstanbul İl Başkanlığı'nının Abdi İpekçi Spor Salonu'nda düzenlediği "Hedef İktidar" toplantısında konuştu. Büyükşehirlerde işsizliğe karşı hükümetin ortaya koyduğu tek sektörün "kapkaç sektörü" olduğunu söyleyen Ağar, "Orhan Velilere, Necip Fazıllara ilham veren İstanbul, bugün 'Organize İşler' filmi için Yılmaz Erdoğan'a ilham verir hale gelmiştir. İktidarın, İstanbul'u getirdiği nokta burasıdır" dedi. Ağar'ın konuşmasının öncesinde de partililer yankesicilere karşı anonslarla uyarıldı. 
     
</TEXT>
</DOC>
