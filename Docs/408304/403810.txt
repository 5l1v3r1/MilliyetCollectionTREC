<DOC>
<DOCNO> 403810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sontur48.html </URL>
<DATE> 2005/12/15/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Gasp iddiası ile tutuklanan öğretmen, karısına boşanma davası açmış 
</HEADLINE>
<TEXT>

     Erzurum'da kredi kartı borcu nedeniyle akaryakıt istasyonunda gasp yapmaktan tutuklanan öğretmen Ulus Ç'nin 29 eşi Nazife Ç. 24 , kocasının yaz tatilinde kendisini ailesinin yanına gönderdiğini, sonra da eline boşanma davasıyla ilgili bir tebligat geçtiğini söyledi. 
     5 yaşındaki kızı ile Denizli'nin Çivril ilçesine bağlı İğdir köyündeki babasının yanında kalan Nazife Ç, eşiyle 1998'de beyaz eşya bayiinde çalışırken tanıştıklarını belirterek, ''Çivril Ticaret Lisesi'nde öğretmenlik yapıyordu. Sık sık alışverişe gelirdi. Bir süre konuştuk ve beni kaçırdı. Babam bu nedenle şikayetçi oldu. Resmi nikah kıyarak benimle evlenince, cezaevine girmekten kurtuldu'' dedi. 
     Evliliklerinden bir süre sonra eşinin Erzurum'a tayin edildiğini kaydeden Nazife Ç, ''İki ayrı bankadan kredi kartı vardı. Bir ara eve gelen kredi kartı ekstrelerini gördüm. İncelediğimde adını bile duymadığım market ve benzeri yerlerden alışveriş edilmiş. Borç rakamı da bir hayli yüksekti. Zaten birçok şeyi benden gizlerdi'' diye konuştu. 
     Nazife Ç, giderek ekonomik durumlarının kötüleştiğini ve yaz tatilinin başlangıcında eşinin, ''Siz Çivril'e gidin. Ben 10 günlük bilgisayar kursundan sonra yanınıza geleceğim'' dediğini ifade ederek, şunları kaydetti 
     ''Yaz tatilinde beni kızımla birlikte ailemin yanına gönderdi, sonra da elime, açtığı boşanma davasının tebligatı geçti. Ben de bir daha kendisini aramadım. Boşanma davasını takip etmesi için Erzurum Barosu aracılığıyla bir avukat tuttum. Davayı avukatım takip ediyor.'' Erzurum'un Ilıca ilçesindeki Çok Programlı Lise'de felsefe öğretmeni olarak görev yapan Ulus Ç. 29 , arkadaşı Murat K. 30 ile bir akaryakıt istasyonunda çalışan E.Y'nin üzerindeki 3 bin 77 YTL'yi gasp etmek iddiasıyla tutuklanmıştı. 
     
</TEXT>
</DOC>
