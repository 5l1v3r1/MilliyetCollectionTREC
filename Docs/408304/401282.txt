<DOC>
<DOCNO> 401282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sondun03.html </URL>
<DATE> 2005/12/07/ </DATE>
<TIME> 00.50 </TIME>
<AUTHOR>  </AUTHOR>
<HEADLINE>
11 Eylül'ün ardından işkencenin tanımı tartışılıyor 
</HEADLINE>
<TEXT>

     ABD'yi hedef alan 11 Eylül saldırıları, hükümetlerin hiçbir koşulda ''meşru'' görmediği ve sorgulama yöntemi olarak her zaman kınadığı ''işkence''nin tanımı üzerine de tartışmalar başlattı. 
     Uzmanlar, 11 Eylül terör saldırılarının ardından ''terörizmle savaş'' ilan eden ABD yönetiminin, yeni bir taktik uygulayarak, işkenceyi yeniden tanımladığı yorumlarını yapıyor. 
     Irak'taki ve Guantanamo'daki tutuklulara uygulanan yöntemler ve son dönemde Amerikan Merkezi Haberalma Örgütü'nün CIA gizli hapishaneleriyle ilgili iddialar, Amerika'nın işkenceyi bir sorgulama yöntemi olarak ''yeniden tanımladığının'' göstergeleri şeklinde değerlendiriliyor. 
     ABD Dışişleri Bakanı Condoleezza Rice, Avrupa gezisinde yaptığı açıklamalarda işkence iddialarını reddetmiş, ancak tutukluların yabancı ülkelerdeki gizli merkezlere naklini savunarak, CIA'in çalışmalarının ''hayat kurtardığını'' söylemişti. 
     BM'nin işkence raportörü Manfred Nowak, konuyla ilgili olarak, ''işkence yapılmayan bir dünyanın var olmadığını, dünya üzerinde birçok ülkede işkence uygulamasının sürdüğünü, ancak hükümetlerin bunu kesinlikle kabul etmediklerini'' vurguladı. Nowak, 11 Eylül'den sonra değişen koşulların, akademik ve politik çevrelerde işkencenin ''kesin olarak'' yasaklanmasıyla ilgili tartışma başlattığını belirtti. 
     ABD'de geçen ay yapılan bir araştırmaya göre, Amerikalıların yüzde 46'sı, eğer ''çok önemli'' bir bilgiye ulaşılması söz konusuysa, terör zanlılarına ''bazen'' ya da ''sıkça'' işkence edilmesini meşru görüyor. 
     ABC televizyonunun CIA kaynaklarına dayanarak yaptığı haberde ise üst düzey El Kaide zanlılarına uygulanan, tokat atma ve aşırı soğukta bırakma gibi ''ileri sorgulama teknikleri'' olduğu açıklanmıştı. Bu teknikler arasında, tutuklunun ağzının bantlanarak bir tahtaya bağlanması, başı ayaklarından aşağıda kalacak şekilde tutulurken, yüzüne su dökülmesi de vardı. Bu şekilde, kişinin uzun sürelerle nefes alamayarak boğulma hissine kapıldığı belirtilmişti. 
     İnsan Hakları İzleme Örgütü'nden Tom Malinowski, bu yöntemi ABD Dışişleri Bakanlığı'nın da ''işkence'' olarak tanımladığını ve kullanılan ''bantın'' İspanyol engizisyon mahkemelerinde uygulanan bir tekniğin modern uyarlaması olduğunu ifade ediyor. Malinovski, ''Amerika'nın işkence tanımlamasıyla başkalarınınki arasında bir farklılık olmadığını, bu konuda asıl 'karışıklığı' Amerikan hükümetinin bizzat yaşadığını'' kaydetti. 
     Kendisi de Vietnam Savaşı sırasında işkence gören Cumhuriyetçi senatör John McCain'in, Ekim ayında, tutuklulara ''acımasız, insanlık dışı ve küçük düşürücü'' davranışların yasaklanmasını öngören yasa tasarısı, büyük destekle Senato'da onaylanmıştı. 
     Öte yandan, Beyaz Saray'ın, ''terörizmle mücadeleyi engelleyeceği'' gerekçesiyle CIA'in bu uygulamanın dışında tutulması için baskı yaptığı belirtiliyor. 
     Senatör McCain, Newsweek'te geçen ay yayımlanan bir yazısında, ''neyin işkence sayılacağı konusunda standartların değişmesine'' karşı çıkarak, şunları yazmıştı 
     ''Bir insanı boğularak öleceğine inandırmakla, onun başına boş olduğunu bilmediği bir silah dayamak ve tetiği çekmek arasında fark yok. Bu işkencedir, hem de çok korkunç bir işkence yöntemidir.'' 
     
</TEXT>
</DOC>
