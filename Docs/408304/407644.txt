<DOC>
<DOCNO> 407644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sonsiy05.html </URL>
<DATE> 2005/12/29/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Meclis'te erkeklik’ savunması 
</HEADLINE>
<TEXT>

     SAMSUN, DHA 

SAMSUN Ondokuz Mayıs Üniversitesi'ndeki yolsuzluk, usulsüzlük, keyfi yönetim ve kadrolaşma iddialarını araştırma üzere kurulan TBMM Araştırma Komisyonu'nun dünkü toplantısında, öğretim üyesi Yrd. Doç. Dr. Bayram Çepniler dinlendi. Eski Rektör Osman Çakır döneminde atandığı Merzifon Meslek Yüksek Okulu'ndaki görevine gitmemek için akrabası olan kadın doğum uzmanından hasta raporu aldığı iddia edilen Yrd. Doç. Dr. Çepniler, Ben erkeğim'' diye haykırdı. Bel rahatsızlığı olduğu için rapor aldığını söyleyen Yrd. Doç. Dr. Çepniler, Ben bu iddiayı ortaya atandan beş kat daha erkeğim'' dedi. 
     Dün TBMM'de toplanan komisyonda, ilk olarak Yrd. Doç. Dr. Bayram Çepniler'in önceki yönetimin aldığı görev değişikliği kararına uymamak için hasta olduğuna ilişkin aldığı rapor tartışıldı. Raporun bir geceyarısı Samsun'un Vezirköprü İlçesi'ndeki Devlet Hastanesi'nde kadın doğum uzmanından alındığına ilişkin sorular üzerine Yrd. Doç. Dr. Çepniler, yüksek sesle, bu raporla ilgili soruşturmayı yürüten üniversitenin eski avukatı Yaşar Baş'ı kastederek, Ben erkeğim, bu iddiaları ortaya atandan beş kat daha erkeğim'' dedi. Bel rahatsızlığı bulunduğunu söyleyen Yrd. Doç. Dr. Çepniler, Acil Servis'te kadın doğum uzmanı akrabam vardı. Ondan bel rahatsızlığıma ilişkin rapor aldım'' diye konuştu. Yrd. Doç. Dr. Çepniler, bu rapor dolayısıyla sürgün anlamına gelen Amasya'nın Merzifon İlçesi'ndeki göreve gitmediğini söyledi. 
     Komisyonda görevli AKP Uşak Milletvekili Alim Tunç da Yrd. Doç. Dr. Çepniler'e O saatte Vezirköprü hastanesinde kadın doğumcu bulunur mu Bulunsa bulunsa pratisyen hekim bulunur'' dedi. 
     Yrd. Doç. Dr. Çepniler, önceki üniversite yönetiminin yolsuzluk kaygısıyla kampus binalarında söktürdüğü metal doğramaların içine, ağır çeksin’ diye demir konulduğu iddiasını kanıtlamak için komisyona bazı demir külçeler de getirdi. 
     Yrd. Doç. Dr. Çepniler'in raporu kadın doğum uzmanından alındığı için geçersiz sayılmış, Merzifon'a gitmeyince de istifa etmiş sayılmıştı. 19 Mayıs Üniversitesi'ndeki şimdiki yönetimin Yrd. Doç. Dr. Çepniler'i göreve başlatması üniversitede eleştiri konusu olmuştu. Yrd. Doç. Dr. Çepniler, yolsuzluk yapan çevrelerin hedefi seçildiğini, mücadeleye devam edeceğini söylemişti. 
     
</TEXT>
</DOC>
