<DOC>
<DOCNO> 408258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/son/sonspo11.html </URL>
<DATE> 2005/12/31/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Aziz Yıldırım Fenerbahçe Cumhuriyeti bir benzetme niteliğindedir 
</HEADLINE>
<TEXT>

     Fenerbahçe Kulübü Başkanı Aziz Yıldırım, geleceğini daha bugünlerden garanti altına almış bir spor kulübü olduklarını belirterek, ''Bu süreci takdir ve takip etmeyip, bu büyüklüğü hazmedemeyenlerle kaybedecek vaktimiz yoktur'' dedi. 
     Yıldırım, kulübün aylık resmi dergisinde yer alan açıklamasında, 2005 yılının, birçok zaferi peş peşe sıraladıkları ve kulübün aydınlık geleceği için başarılı yatırımlar yaptıkları bir yıl olduğunu ifade ederek, ''Şimdi ise önümüzde yepyeni bir yıl var. Fenerbahçe Kulübü olarak önümüzdeki yıl için de her şubemizde yepyeni sportif başarılar elde etmek için altyapı planlarımızı oluşturmaya devam ediyoruz. Fenerbahçe Dergisi aracılığıyla tüm Fenerbahçelilerin yeni yıllarını kutluyor ve bu yeni yılda yine elele vermenin gücünü can-ı gönülden yaşayacağımıza inanıyorum'' dedi. 
     Futbol takımlarının ligin ilk yarısını namağlup tamamlayarak son yıllardaki en iyi performansı sergilediğini kaydeden başkan Yıldırım, şunları söyledi 
     ''Hepimizin yüzünü güldüren bu süreç ikinci yarıda da devam edecektir. Tüm futbolcularımı ve teknik heyeti tebrik ediyorum. Teknik direktörümüz Christoph Daum'un üzerinde çalıştığı ve yönetim kurulumuza sunduğu rapor çerçevesinde gerekli çalışma yapılacaktır. Aynı şekilde Türkiye Bayanlar Basketbol Ligi'nin ilk yarısını namağlup kapatan bayan takımımızı ve teknik heyeti ile güzel sonuçlar çıkartarak Fenerbahçe iddiasını koruyan tüm şubelerimizin takımlarını, emeği geçen herkesi buradan kutluyorum. Bütün takımlarımızın, 100. yılımızdaki şampiyonluk hedeflerimize doğru, emin adımlarla ilerlediklerini görmek bizlerin en büyük gururlarından biridir.'' Aziz Yıldırım, Fenerbahçe'nin kendi ekonomik gücünü kendi içinde sağlayan bir kulüp olduğunu vurgulayarak, ''Kulübümüz, kendisi ile Türk sporuna hiçbir fayda sağlamayan, bağlayıcı hiçbir tarafı bulunmayan kuruluş ve birliklerin içinde yer alma ihtiyacı da duymamaktadır'' dedi. 
     
     ''İLHAN CAVCAV'I KINIYORUM'' 
     Gençlerbirliği Başkanı İlhan Cavcav'ın geçtiğimiz günlerde Fenerbahçe ile ilgili yaptığı açıklamaların tüm spor kamuoyunu derinden üzdüğünü dile getiren Aziz Yıldırım, şöyle konuştu 
     ''Böylesine talihsiz, maksadını aşmış bir iftirayı bizlere yakıştırma gafletinde bulunan İlhan Bey'i ve bu doğrultuda, her zaman kulübümüzün gündem yaratmak çabasında olduğunu iddia edenleri de camiamız adına kınıyorum. Fenerbahçe Kulübü'nün, Türkiye Cumhuriyeti'nin kuruluş mücadelesindeki yeri, herkes tarafından bilinmektedir. Burada, kuruluş tüzüğümüzle başlayan ve bugüne kadar ülkemiz adına yaptığımız faaliyetleri teker teker sayarak, camiamızı bu yakışıksız tezleri savuranlara karşı, savunma yapmamız gerekiyormuş durumuna sokmalarına da izin vermeyeceğim. Her ne kadar 'Ağzımdan çıkanları bilecek olgunluktayım' deyip, söylenenler inkar edilse de, bu sözler özürle giderilemez. Mahkeme yolunda gereği yapılacaktır. 'Fenerbahçe Cumhuriyeti', kulübümüzün çağdaş, demokratik, lider, ileri görüşlü yapılanmasına yönelik taraftarlarımızca konulmuş bir benzetme niteliğindedir. Tamamen sportif bakımdan bir anlam taşıdığı için de, cumhuriyetini seven ve ataları gibi bu ilkeler çerçevesinde ülkesini her zaman kollayacak büyük Fenerbahçe taraftarında bu bağlamda kabul görmüş ve yayılmıştır.'' 
     
</TEXT>
</DOC>
