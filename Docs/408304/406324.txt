<DOC>
<DOCNO> 406324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/son/sontur27.html </URL>
<DATE> 2005/12/24/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
Sivas'ta yoğun kar, köy yollarını kapadı, elektrik şebekeleri iptal oldu 
</HEADLINE>
<TEXT>

     Sivas'ta, etkili olan yoğun kar yağışı nedeniyle, ulaşım güçlükle sağlanıyor. 
     AA muhabirinin edindiği bilgilere göre, dün akşam saatlerinde başlayan ve bugün aralıklarla devam eden kar yağışı nedeniyle kent merkezi ve ilçelere bağlı, özellikle yüksek kesimlerdeki toplam 78 köy yolu ulaşıma kapandı. 
     Olumsuz hava koşulları nedeniyle 62 köye elektrik verilemediğini belirten yetkililer, 46 köyün de telefon bağlantısının kesildiğini kaydettiler. 
     Yoğun kar yağışı ve tipinin Sivas'ı komşu illere bağlayan ana arterlerde de etkili olurken, özellikle Suşehri- Koyulhisar-Reşadiye şeridindeki D-100 karayolu, Sivas-Tokat karayolunun Çamlıbel, Sivas-Suşehri yolunun Geminbeli, Sivas-Erzincan karayolunun Kızıldağ ve Seyfebeli, Sivas-Ankara karayolunun Yaraşbeli, Gölova Çobanlı Rampası ve Sivas-Malatya karayolunun Yağdonduran bölgelerinde ulaşımın güçlükle sağlandığı bildirildi. 
     Bu bölgelerde mahsur kalan, kara saplanan bazı araçların bölge trafik ve karayolları ekipleri tarafından kurtarılmaya çalışıldığını anlatan yetkililer, hava şartlarının ağırlaştığı bölgelerde sürücü ve yolcuların karayolları bakımevleri ile konaklama tesislerinde misafir edildiklerini bildirdiler. 
     
</TEXT>
</DOC>
