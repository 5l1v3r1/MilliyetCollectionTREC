<DOC>
<DOCNO> 403790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sontur28.html </URL>
<DATE> 2005/12/15/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Uyuşturucu, adam kaçırma, yaralama, fuhuş... Suç şebekesi çökertildi 
</HEADLINE>
<TEXT>

     Diyarbakır’da, uyuşturucu satışı, adam kaçırma ve yaralama olaylarına karıştıkları ve genç kızları zorla fuhşa teşvik ettikleri öne sürülen şebekenin 13 üyesi yakalandı. 
     Diyarbakır Emniyet Müdürlüğü’nden yapılan yazılı açıklamada, Kaçakçılık ve Organize Suçlar Şube Müdürlüğü ekiplerince, "çıkar amaçlı suç örgütü kurarak adam kaçırma ve yaralama, tehdit, halk üzerinde baskı ve şiddet uygulayarak menfaat temini ile ilgili olaylara karıştıkları ve İstanbul’dan uyuşturucu getirerek Diyarbakır’da pazarlamaya çalıştıkları" tespit edilen suç örgütüne yönelik operasyon düzenlendiği bildirildi. 
     Operasyonda, örgüt lideri A.A’nın da aralarında bulunduğu 13 kişinin 4 tabanca, 4 bin 601 adet ecstacy hap, 60 gram kokain ve 5 gram esrarla yakalandığı kaydedildi. 
     Açıklamada, "Çıkar amaçlı suç örgütü kurarak adam kaçırma ve yaralama, ölümle tehdit, darp ve gasp suçları işleyerek halk üzerinde şiddet ve panik ortamı oluşturmak suretiyle baskı kurma, uyuşturucu ticareti yapma, eğlence mekanlarında genç kızları uyuşturucu kullandırarak fuhşa teşvik etme, görevli polis memuruna mukavemet ve silah teşhiri, polis memurunun hayatını tehlikeye düşürecek şekilde araç kullanma" suçlarından mahkemeye sevk edilen 13 kişiden 8’inin tutuklandığı, 5’inin ise tutuksuz yargılanmak üzere serbest bırakıldığı belirtildi. 
     
</TEXT>
</DOC>
