<DOC>
<DOCNO> 401192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/ekonomi/eko07.html </URL>
<DATE> 2005/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Metro, sebze meyveyi Avrupalı yapacak 
</HEADLINE>
<TEXT>


Metro Group, Avrupa Birliği market zincirleri gibi EurepGap kurallarını uygulayarak sebze ve meyveyi tarladan sofraya kadar izlemeye aldı 

BÜLENT YARDIMCI Antalya 

Avrupa Birliği AB ülkelerindeki market zincirleri, sattıkları sebze ve meyvelerin insan sağlığına zarar vermeyecek koşullarda üretilmesi için EurepGap kurallarını uyguluyor. EurepGap kurallarına uygun sebze ve meyve üretimi için Türkiye'de harekete geçen ilk market zinciri ise Metro Group oldu. 
Metro Group, 'iyi tarım uygulamaları' olarak Türkçe'ye çevrilebilecek EurepGap kurallarına uygun sebze ve meyve üretimi için Antalya'da çalışmaya başladı. Şirket, bu uygulama ile sattığı sebze ve meyvelerde gıda güvenliğini sağlayarak hormon ve ilaç kalıntısı gibi riskleri ortadan kaldırmayı amaçlıyor. 

Markası Cali oluyor 
Metro Grup Satınalma Müdürü Zeki Anlağan, Antalya'da yaptığı açıklamada, "Tüketici sağlığını korumak amacıyla EurepGap kuralları uyarınca sattığımız sebze ve meyveyi tarladan sofraya kadar izleyeceğiz" dedi. Bu amaçla Antalya'da 27 üretici ile sözleşme imzalandı. 240 dekar alanda EurepGap kurallarına uygun olarak yapılacak olan sebze üretimi, Metro tarafından denetlenecek. Tohumun cinsinden, kullanılacak gübre ve tarım ilacına kadar üretimin her safhası kontrol edilerek kayıt altına alınacak. Böylece hormon ya da tarım ilacı kalıntısı gibi riskler önlenecek. 
Bu proje kapsamında şirket, sebze ve meyvede 'Cali' markasını kullanacak. 40 çeşit domates ve 15 çeşit biberde deneme üretimine başlayan Metro Group'un kebapçılar için özel 'kebap biberi' üretimi için de denemeleri sürüyor. 

Çiftçiye barkod verilecek Sözleşmeli üretim yapan çiftçilere barkod numarası verilecek. Nihai tüketicinin satın aldığı üründe bir sorun çıktığında, geriye doğru izleme yapılarak sorun kaynağında çözülebilecek. Sözleşmeli üreticilerle EurepGap kurallarına uygun olarak sebze üretimine başlayan Metro Group, meyve satın aldığı firmaların da kurallara uymasını istiyor. Metro, bu amaçla firmalara 1 Ocak 2006'ya kadar süre verdi ve bu tarihten sonra sertifikası olmayan meyveleri satın almayacak. 


</TEXT>
</DOC>
