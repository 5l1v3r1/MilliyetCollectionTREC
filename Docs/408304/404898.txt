<DOC>
<DOCNO> 404898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/siyaset/siy03.html </URL>
<DATE> 2005/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Plassnik Türkiye şüpheci olmasın 
</HEADLINE>
<TEXT>


GÜVEN ÖZALP Brüksel 


Avrupa Birliği Dönem Başkanı İngiltere, Ankara'yla müzakerelere başlama hedefini, önceliklerinin ilk sıralarına koymuştu. "Önümüzdeki altı ayın patronu" olacak olan Avusturya'nın ise Türkiye'ye oldukça mesafeli davranması bekleniyor. Ocak 2006'da AB Dönem Başkanlığı koltuğuna oturacak olan Avusturya'nın Dışişleri Bakanı Ursula Plassnik, müzakerelerde kendi dönemlerinde başlık açılması konusunda muğlak mesajlar verse de, "Avusturya samimi davranacak. Şüphe duymanız yersiz" dedi. 
Avusturya ve 2006'nın ikinci yarısında görev alacak olan Finlandiya'nın ortaklaşa hazırladıkları çalışma programına ilişkin bir basın toplantısı düzenleyen Plassnik, Türkiye konusuna girmemeye özen gösterdi. Taraması biten başlıklar konusunda Komisyon'un vereceği raporların inceleneceğini belirten Plassnik, "Ancak müzakerelerin bizim dönemimizde açılıp açılmayacağını söylemek için erken. Bu konuda önerilere açığız. Başlıkların bizim dönemimizde açılması unsurunu dışlamıyoruz" dedi. 

'Samimiyiz' 
Avusturya'nın Türkiye'yle hem ikili düzeyde, hem de AB düzeyinde iyi ilişkiler içinde olduğunu ve herhangi bir sorunun bulunmadığını belirten Plassnik, "Meslektaşım Abdullah Gül de bunu biliyor. Türkiye'ye samimi davranacağız. Avusturya'nın yükümlülüklerini yerine getirmeyeceği konusunda bir şüphe içinde olmanız gereksiz" diye konuştu. 



</TEXT>
</DOC>
