<DOC>
<DOCNO> 404687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/soneko07.html </URL>
<DATE> 2005/12/19/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
VOB Genel Müdürü Spot piyasaları yakalamaya az kaldı 
</HEADLINE>
<TEXT>

     Vadeli İşlem ve Opsiyon Borsası VOB Genel Müdürü Hamdi Bağcı, borsanın 10 ayda iyi bir grafik sergilediğini belirterek, işlem hacminde ''spot piyasaları yakalamak için çok beklemeyeceklerini'' belirtti. 
     AA muhabirine açıklamalarda bulunan Bağcı, 4 Şubat günü işleme başlayan VOB'un performansını değerlendirdi. Kurulalı kısa süre olmasına rağmen borsada özellikle finansal ürünlerde çok başarılı işlemler görüldüğünü kaydeden Bağcı, 5 Aralık itibarıyla toplam işlem hacminin 2 milyar 687 milyon YTL seviyesine ulaştığını kaydetti. Kasım ayı sonu itibarıyla açık pozisyonların yüzde 45'inin yabancıların elinde olduğunu kaydeden Bağcı, tarım ürünlerine dayalı kontratlarda yeteri kadar işlem olmadığını ifade etti. 
     
     PAMUK VE BUĞDAYDA HACİM DÜŞÜKLÜĞÜ 
     Pamukta yapısal bir sorun olmadığını, ancak borsa üyesi kuruluşların tarım sektörüne alışması ve yatırımcıların da borsayı anlamasının zaman alacağını dile getiren Bağcı, 2006 yılında pamukta önemli miktarda işlem hacmi beklediklerini dile getirdi. 
     Buğdayda ise fiyatların devlet tarafından belirlenmesinin sıkıntı yarattığını dile getiren Bağcı, serbest piyasa ortamı sağlanıncaya kadar bu kontratlardan yüksek işlem beklenmediğini söyledi. 
     Borsanın henüz eğitim ve tanıtım döneminde olduğuna dikkat çeken Bağcı, ''Türkiye'de herkes potansiyel VOB müşterisidir. İsrail'de vadeli piyasalardaki işlem hacmi spot piyasaların 10 katıdır. Bu VOB'un nerelere varabileceğini gösterir. Ancak ilk hedefimiz spot piyasaları geçmek. İşlem hacminde spot piyasaları yakalamak için çok fazla beklemeyeceğiz'' dedi. 
     Spot piyasalarda işlem hacmindeki dalgalanma anlarında yatırımcıların işlem yapma isteği nedeniyle seans saatlerini uzattıklarını belirten Bağcı, seansı bugünden itibaren 09.15-16.00, Şubat ayında da 09.15-16.45 olarak belirlediklerini kaydetti. 
     Saat değişikliğinin işlem hacmini artıracağını kaydeden Bağcı, şunları söyledi 
     ''Bireysel yatırımcıya getirilen vergi istisnası ve seans saatlerinin uzaması hacmi artıracak. Yatırım fonlarının borsada işlem yapabilmesiyle ilgili bir mevzuat boşluğu vardı. Sermaye Piyasası Kurulu, konuyla ilgili çalışmayı çok yakın bir zamanda tamamlayacak. Kurumsal yatırımcılar da piyasaya girerse önümüzdeki yıl çok iyi olacak'' dedi. 
     
     DİĞER BORSALARLA İŞBİRLİĞİ 
     Bazı gelişmiş ekonomilerdeki yabancı borsaların VOB'a işbirliği teklifinde bulunduğunu dile getiren Bağcı, karşılıklı sözleşmelerin tanıtılması, teknik bilgi transferi ve bazı konularda ortak hareket etme gibi konularda gelen teklifleri değerlendirdiklerini, yakın bir zamanda karar vereceklerini ifade etti. 
     Bağcı, Borsa'nın kurucu üyesi İzmir Ticaret Borsası'nda VOB'un sermaye artırımı sırasında yaşanan tartışmalarla ilgili bir soru üzerine, bu konuda VOB'un bir sorun yaşamadığını ifade etti. VOB'a bir çok büyük grubun ortak olmayı talep ettiğini ifade eden Bağcı, ''Sermaye artırımına katılmak istemeyen ortaklar olsa da bu bizim için sorun yaratmaz. Hissedar olmak isteyen büyük yatırımcı çok. yatırımlarımızı finanse etmede sıkıntı yaşamayız'' diye konuştu. 
     
</TEXT>
</DOC>
