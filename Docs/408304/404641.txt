<DOC>
<DOCNO> 404641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sondun07.html </URL>
<DATE> 2005/12/19/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Saddam Hüseyin nasıl yakalandığını anlattı... 
</HEADLINE>
<TEXT>

     Devrik Irak lideri Saddam Hüseyin, iki yıl önce Amerikan güçleri tarafından nasıl yakalandığını, avukatı aracılığıyla İngiliz The Sun gazetesine anlattı. 
     The Sun gazetesi, ''Despot, hücresinden The Sun'a yaptığı açıklamada sessizliğini bozdu'' başlığıyla verdiği haberde, Saddam'ın, avukatı olan eski ABD Adalet Bakanı Ramsey Clark aracılığıyla konuştuğunu belirtti. 
     Saddam'ın yakalanışından önce her gün yer değiştirdiğini ve değişik yerlerde direnişi örgütlediğini söyleyen Clark, Saddam'ın yakalandığı sırada motosikletle kaçmaya hazırlandığını kaydetti. 
     Habere göre Saddam, ''Saklandığım evden çıktım. Çukura indim, tünele girdim, sonra bilincimi kaybettim. İhanete uğradığımı düşünüyorum, oyuna geldim'' ifadelerini kullandı. 
     Saddam'ın tünelde kendisine gaz sıkıldığı düşüncesinde olduğunu belirten Clark, ''Bize, tünelde günler ya da saatler değil, dakikalar geçirdiğini sandığını anlattı'' dedi. 
     Habere göre Saddam, açıklamasında, Fransa Cumhurbaşkanı Jacques Chirac için, ''Eski dostlarımdan biri'' ifadesini kullandı. 
     Saddam Hüseyin, 13 Aralık 2003'te, doğduğu Tikrit kentinin 9 kilometre güneyinde bulunan Ed Davr köyü yakınında, 2 odalı bir evin yanındaki 7 metre derinliğinde, tek kişinin sığabileceği bir çukurda yakalanmıştı. 
     
     İÇÇAMAŞIRLI FOTOĞRAF 

     Bu yılın başlarında 68 yaşındaki Saddam'ın iççamaşırlı yayımlanmıştı. Konu hakkında ilk kez yorum yapan Saddam Hüseyin, "Bu bana değil, Irak halkına bir hakarettir" dedi. Saddam'ın avukatı Issam Gazyzwi, Saddam'ın fotoğrafları hiç görmediğini belirtti. 
     
</TEXT>
</DOC>
