<DOC>
<DOCNO> 406891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/spor/spo08.html </URL>
<DATE> 2005/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Liderin ilk yarı röntgeni 
</HEADLINE>
<TEXT>


Fenerbahçe'nin bilinen artıları yanında çözmesi gereken eksikleri yok mudur Kabahatli tarafları olmasa bu takımın Avrupa Şampiyonlar Ligi'nde grup sonunculuğuna takılıp kalması kolay hazmedilir bir netice midir camia adına .. 

ERDOĞAN ŞENAY 


Ligde devre arası tatilinde geriye bakıp namağlup unvanlı lider Fenerbahçe'yi incelemek gerekir diye düşündük... Sarı - lacivertli ekibin önce yarışma stratejisi olarak oyunun ilk zamanlarında rakibe yüklenip, kendi savunma blokunun rakibin sürpriz kontrataklarına kurban etmesi ihtimaline önlem almakta çok da başarılı olduğunu vurgulamalıyız... Bu anlayış rakipler için "acele işe şeytan karışır" prensibinin futbol oyununa montajı demektir... Bu arada "risksiz paslar" orta alanda kolayca dolaşmakta, özellikle Appiah - Alex - Aurelio üçlüsünün organize ettiği bu pas döngüleri hem rakibin moralini aşındırmakta, hem de Fenerbahçe'nin gol alanları yaratması açısından faydalı çıkışlar yaratmaktadır... Tabii savunmada Önder, Luciano, Serkan ve Kaptan Ümit Özat'ın da "hazırlık pasları" konusunda Brezilyalı arkadaşlarıyla aynı "düşünce ve vücut dilini kullanmaları" orta alandaki gollere hazırlık zamanlamasındaki çok kıymetli özelliğidir Fenerbahçe'nin... Evet, oyun ısındıkça ve zaman ilerledikçe Fenerbahçe'nin özellikle sağ ve sol kanat bindirmeleri oyuna hakim olmakta ve yan kulvardan kalkan toplar Nobre, Anelka, Tuncay ve Semih gibi isimlerin teknik becerileri nispetinde gol olmakta veya heba olup, gitmektedir... Ancak sarı - lacivertli takımın ilk yarıda "en çok gol atan ekip" olduğunu hatırlarsak, o zaman kaçan gollere üzülmek yerine ağlarla kucaklaşan gol toplarına sevinmek gerekmektedir lider adına... 

Fenerbahçe'nin bilinen artıları yanında çözmesi gereken eksikleri yok mudur Vardır tabii.. Kabahatli tarafları olmasa bu takımın Avrupa Şampiyonlar Ligi'nde grup sonunculuğuna takılıp kalması kolay hazmedilir bir netice midir camia adına .. 
Sarı - lacivertli kadro önce yukarıda bahsettiğimiz "galibiyeti 90 dakikaya yayma siyasetini önceden keşfeden" rakip hocaların hemen oyunun başlarında Fenerbahçe'nin üstüne yüklenmesini becerebilen ekipleri karşısında paniklemekte ve kendi düzenini kurabilmek için de bayağı zorlanmaktadır... "Türkiye Kupası'ndaki Gaziantep yenilgisi anlatmaya çalıştığımızın açık bir belgeselidir aslında"... Ayağa top - tek pas - çabuk hareketler mantığında Fenerbahçe yarışmalarda hayli yavaştır... Avrupa'daki başarısızlıklarının kilit noktası da bu gerçekte saklıdır... Ayrıca Tuncay'ın son hareket konusunda "altyapı noksanlığı ile yarışması" Fenerbahçe'deki büyük handikaplardan biridir... Çünkü bu çok çalışkan ve spor ahlakı dört dörtlük futbolcu bir de pas dengeleri yerli yerinde ve son hareketler konusunda yeterli olabilse Fenerbahçe'nin sonuç verimliliği ve futbol kapasiteleri en az yüzde 25-30 oranında artırdı inanınız... Nobre istikrarsız... Semih henüz takımla oyun kimliği olarak bütünleşmiş değil... Anelka her maça çıkıp, rakip savunmayı darmadağın edecek oyun formatına ulaşamadı bir türlü... Ayrıca yan toplarda ağır vücuduyla kafaya hızla kalkamıyor... Pasör gruptan ona koşu yollarına uygun ince paslar gelmiyor... Kalede Volkan'a gelince... "Olgunlaşma süresi" çok ağır ilerliyor bu büyük yeteneğin... Futbolu daha çok sevip, ona daha da sıcak sarılması şart... Bir de Ümit Özat'ın sol kanatta hem savunma rollerini eksiksiz üstlenip başarması, hem de kanat çıkışlarında "müthiş bir sol açık" rolüne soyunması, bu oyunun doğasına aykırı olup, "bir koltukta iki karpuz taşınamayacağı için" sol bölgeye acele futbolcular alınması kaçınılmazdır... 
Bu yorumlar sadece Türkiye'de yarışan Fenerbahçe'nin röntgen görüntüleridir... Yoksa sarı-lacivertli formanın Avrupa başarılarına bayrak açmasındaki acabalar tabii ki daha farklı teknik anlatımlarla ve ayrıntılarla tartışılmalıdır... 

Savunma ve kadro genişliği 

Fenerbahçe tüm hatlarıyla savunma yapamadı. Ayrıca kadro Daum tarafından dar tutuldu. Sorun genç oyuncu sorunu değil. Sorun kullanılan kadronun genişliği sorunu. Ligde rekor kırdı ama Avrupa'da sistem tıkandı 

MEHMET DEMİRKOL 

Avrupa'da beklenenden başarısız. Türkiye'de beklenenden başarılı. Avrupa'nın büyük liderleriyle karşılaştırıldığında Barça'yla birlikte en çok atan ama beklenmedik şekilde en çok yiyen takım. Halbuki özellikle Appiah'ın transferi sonrası Fenerbahçe'nin savunmasının geçtiğimiz yıllardan çok daha iyi olması bekleniyordu. İşte Fenerbahçe'nin Avrupa başarısızlığının ardında da bu var. Çok yemesi. Şampiyonlar Ligi'nde evindeki 3 maçta 7 yiyen 1 takımın bu Chelsea'nin Premiership'teki 17 maçta yediğine eşit başarılı olması imkansız. PSV'nin gruptan sadece 4 gol atarak çıktığı gerçeğine bakarsanız Fenerbahçe onlara bir maçta 3 atmıştı kilitin ne olduğunu daha kolay anlayabilirsiniz. Ne olursa olsun yemeyeceksin. Daum'un yapamadığı bu oldu. Ligde savunmasındaki 4'lü dahil tüm hatlarıyla akına kalkan Fenerbahçe, tüm hatlarıyla savunma yapamadı. Buna Volkan'ın iyi ama maç kurtarmayan performansı eklenince sorun büyüdü. Ligde bu yolla rekor kıracak kadar başarılı oldu ve bu pratiğin Avrupa'da da işleyeceğine inandı. PSV'nin eksik kaldığı maçta atılan 3 gol de illüzyona yol açtı. İşte sorun budur. 
Daum bunu çözebilecek mi Bilinmez. Geçen yılki dizilişten vazgeçen Daum maalesef sistemde ısrarlı. En geriden başlayan hücumda sıkıntı yok ama savunma en ileriden başlamayınca problem doğuyor. Bu durum iyi savunma yapan Süper Lig ekipleri karşısında da sorun yarattı. Ama bunu hep çözdüler. Bu sistemin 2. yarıda sorunlar yaratması muhtemeldir. Ve Daum buna bir çözüm bulabilmeli. 
2. sıkıntı ise kadronun Daum tarafından dar tutulması. Sorun genç oyuncu sorunu değil. Sorun kullanılan kadronun genişliği sorunu. Yaşı 18 ya da 30, kulübede olanların dakika alması lazım. Eğer kulübede olanlar Fenerbahçe klasında değilse kulübede de olmamaları gerekiyor. Eğer o klastalarsa dakika almalılar. Yani ya Daum yeterli bir kadro kuramadı. Ya da kurdu ama onu kullanmıyor. Hangisi doğru olursa olsun ortada bir sorun var. Bunun nasıl çözüleceğini de kusura bakmasın, 3 yıldır bir takımın başında olan teknik adam bilmeli. 



</TEXT>
</DOC>
