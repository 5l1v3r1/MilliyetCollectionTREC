<DOC>
<DOCNO> 404189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/siyaset/siy01.html </URL>
<DATE> 2005/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Güvenlik 'Pamuk ipliği'ne bağlı 
</HEADLINE>
<TEXT>


Adliye önünde bekleyen protestocuların Orhan Pamuk'un yanına kadar sokulmasının yanı sıra, sözlü, sataşmalı, tehditli ve yumurtalı saldırı güvenlik zafiyetini ortaya çıkardı 


Orhan Pamuk ve beraberindekiler, adliye önünde ve içinde yanlarına kadar sokulmasına göz yumulan grubun sözlü, sataşmalı, tehditli, yumurtalı saldırılarına uğradılar. Güvenlik zafiyetinin, bir faciaya yol açmaması "büyük şans" olarak değerlendirildi. 
Şişli Adliyesi'nin önünde sabah çok sayıda polis vardı. Ancak, polise rağmen protestocular adliye binasının kapısına geldiler, hatta binanın üçüncü katına kadar çıktılar. Pamuk, koridorda protestolarla karşılaşınca mahkemenin kalemine alınmak istendi. O sırada bir kadın Pamuk'a elindeki dosya ile vurmaya çalıştı, ancak başarılı olamadı. Pamuk daha sonra salona alındı. Gerginlik duruşma süresince devam etti. Polis duruşma salonunun önünü kesti, ancak koridordaki protestocular yabancı temsilciler ve gazetecilere sözlü saldırıda bulundular. Genellikle protesto gösterilerinde sert yaklaşımları eleştirilen polisin dünkü olaylara seyirci kalması dikkat çekti. 

'Şiddete hedef olduk' 
İsminin Aynur Saydam olduğu öğrenilen bir kadın da Pamuk hakkında yazdığı "Defol yamuk Pamuk" şiirini dağıttı. Saydam, Avrupalı gözlemcilere Almanca sözlü sataşmada bulununca binadan çıkarıldı. 
Duruşma bitiminde h kim salonun boşaltılmasını istedi. Ancak yarım saat daha salonda beklemek zorunda kalan Pamuk ve avukatı, polisin, protestocularla doldurulmasına göz yumulan koridoru boşaltmasının ardından da dışarı çıkabildi. 
Adliye kapısında da sözlü tepkinin yanı sıra yumurtalı ve taşlı saldırı yaşandı. Pamuk, kendisinden önce çıkan AP üyeleri gibi protestocular arasında kaldı. "Hain" sözleri arasında minübüse güçlükle binen Pamuk'un aracı protestocularca yumruklandı. Grup ellerindeki şemsiye ve taşlarla araca vurdu, minibüsün ön camı çatladı. Saldırganların minübüse yaklaşmalarında da etkisiz kalan polis, bazı kişileri gözaltına aldı. 
AP üyeleri, "protestonun demokratik bir hak olduğunu, ancak şiddete hedef olduklarını" söylediler. 


</TEXT>
</DOC>
