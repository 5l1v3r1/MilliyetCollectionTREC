<DOC>
<DOCNO> 407442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sontur50.html </URL>
<DATE> 2005/12/28/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Adliye önünde konuşan avukat Kerinçsiz'le başka bir avukat tartıştı 
</HEADLINE>
<TEXT>

     Hukukçular Birliği Yönetim Kurulu üyesi avukat Kemal Kerinçsiz, Beyoğlu Cumhuriyet Başsavcılığı’nca Türkiye-AB Karma Parlamento Komisyonu KPK Eşbaşkanı Joost Lagendijk hakkında başlatılan soruşturma kapsamında "müşteki" sıfatıyla ifade verdi. 
     Savcılığın çağrısı üzerine ifade vermek için Beyoğlu Adliyesi’ne gelen Kerinçsiz, adliye önünde basın mensuplarının konuya ilişkin sorularını yanıtladı. 
     Savcılıkta şikayetini tekrar edeceğini belirten Kerinçsiz, şikayetlerinin 2 unsurdan oluştuğunu, "birincisinin Orhan Pamuk davasında yargılama organlarının yargı sürecinde etkilenmesi, diğer ve önemli olanın ise ordunun aşağılanması" olduğunu kaydetti. 
     Suç duyurusuna konu olan Lagendijk’in, beyanlarını hatırlatan Kerinçsiz, şöyle konuştu 
     "PKK terör örgütü ve orduyu aynı kefeye koyan açıklamalardı. Tabi buna kimsenin hakkı yok. Bu ülkede yaşayan hiç kimsenin hakkı olmadığı gibi hiçbir yasal dokunulmazlığı ve statüsü olmayan Lagendijk’in de yok. AB sözcüsü olması, eşbaşkanı olması, ona bu ülkede ayrı bir statü vermiyor. Bu yasalar herkese uygulanacak. Burası bir müstemleke ülkesi değil. Bağımsız bir Türkiye Cumhuriyeti söz konusu. Herkes bu yasalara uygun davranmak zorundadır. Benden başka 2 vatandaşımız daha var, bu başvuruyu yapan. Ordunun bu şikayeti yapmaması elbette makuldür. 
     Değerli ordumuzu bu polemiğe sokmamak lazım." 
     
     TARTIŞMA ÇIKTI 
     Bu sırada "Siz bu açıklamayı yapmakla polemik yapmış olmuyor musunuz " diyerek söze karışan avukat Özkan Polat, bu şekilde şikayet dilekçeleri verilmesinin, çocukların geleceğine ipotek koymak olduğunu düşündüğünü söyledi. Polat sözlerini, "Meslektaşınız olarak çok sıkıntıdayım. Önemli olan burada geleceğimizin garanti altına alınması. Medeni hayata entegre olmak için çabalıyoruz biz" diye sürdürdü. 
     Kerinçsiz de, "Buyrun sıkıntılarınızı kanunen dile getirin. 
     Amacımız, ülkenin sömürge oluşunu engellemektir. Medeni olmak, AB’nin sömürüsü olmak anlamına gelmez. Rahat olun, kurtuluşumuz AB’de değil. 
     O sömürge zihniyetidir" dedi. 
     Polat ise, "Kurtuluşumuz AB’dedir. Yaptığınız tüm hareketleri avukat grubu olarak hicapla karşılıyoruz" diye cevap verdi. 
     Kemal Kerinçsiz de, "AB, ülkenin tamamen yıkım projesidir. 
     Parçalanma projesidir. Belli bir zihniyette olduğunuzdan sizi vazgeçirmemiz mümkün değildir. 2 yıldan beri hangi konumdayız görmüyor musunuz Ordumuza yapılan hakarete ses çıkarmayalım mı " dedi. 
     Kerinçsiz’i gelişen ve yıldızı parlayan bir ülkeyi baltalamaya çalışmakla suçlayan Polat, sözlerini şöyle sürdürdü 
     "Ordu bu kadar düşünce açıklamasına, AB’ye atılan adımlar dolayısıyla hoşgörüyle yaklaştığı halde, siz avukatsınız çağdaş olmanız gerekirken ordunun bu kadar iyi niyetli ve hassas davrandığı bu ortamda kasıtlı ve bilinçli bir adım atıyorsunuz. Geleceğimiz üzerine özellikle çocuklarımızın geleceği üzerine ipotek koyuyorsunuz." Kerinçsiz de, "Fikir ve kanaat özgürlüğü farklı, ama bir milletin değerlerlerine saldırı, farklıdır" dedi. 
     
     KERİNÇSİZ’İN İFADESİ 
     Daha sonra soruşturmayı yürüten Beyoğlu Cumhuriyet Savcısı Nihat Erdem’e "müşteki" sıfatıyla ifade veren Kerinçsiz, adliyeden ayrıldı. 
     Kerinçsiz’in ifadesinde, Lagendijk’in yaptığı basın toplantısında "ordunun provokasyon yaptığını, PKK’nın da buna silahla karşılık verdiğini, ordunun PKK ile çatışmayı sevdiğini, bu durumun da orduyu merkezde ve gündemde tuttuğunu" söylediği belirtilerek, bu şekilde orduyu alenen aşağıladığını söylediği ifade edildi. 
     Beyoğlu Cumhuriyet Başsavcılığı, Kemal Kerinçsiz ile 2 kişinin yaptığı suç duyurusu üzerine, Türkiye-AB Karma Parlamento Komisyonu KPK Eşbaşkanı Joost Lagendijk hakkında "Türklüğü, Cumhuriyeti, devletin kurum ve organlarını aşağılama" suçunu düzenleyen yeni TCK’nın 301. ve "Adil yargılamayı etkilemeye teşebbüs" suçunu düzenleyen yeni TCK’nın 288. maddelerinden soruşturma başlatmıştı. 
     Bu arada savcılığın, Lagendijk’in basın toplantısını düzenleyen kişilerden açıklama sırasında çekilen video kasetini istediği öğrenildi. 
     
</TEXT>
</DOC>
