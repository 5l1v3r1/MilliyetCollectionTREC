<DOC>
<DOCNO> 401498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sonyas15.html </URL>
<DATE> 2005/12/07/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Eski Doğu Alman liderin adıyla duş jeli üretilince... 
</HEADLINE>
<TEXT>

     Almanya'da eski Doğu Alman lideri Erich Honecker adıyla piyasaya sürülen duş jeli polemik konusu oldu. 
     ''DDR Erich's Luxus Duschbad'' adıyla piyasaya çıkan jel, eski Alman komünist partisi SED'in kurbanlarının tepkisini çekti. Bu insanlar, duş jeline Honecker'in adının verilmesinin kendilerini incittiğini belirtiyor. 
     Berlin'deki STASİ eski komünist rejimin gizli polisi anıtının müdürü Hubertus Knabe, bugünkü Bild gazetesinde çıkan demecinde, duş jeli piyasaya çıkalı birkaç gün olduğunu belirterek, bu süre zarfında çok sayıda protesto telefonu aldıklarını söyledi. 
     Jelin ambalajının üzerinde orak-çekiç bulunduğunu hatırlatan Knabe, ''Bu tür şeyler yanlış. Bu, SED mağdurlarını incitiyor'' dedi. 
     Aynı gazeteye konuşan SED mağduru Wolfgang Kockrow da, ''Suç şebekesine dönen bir sistemin canlandırılmak istendiğini görmek tahammül sınırlarını zorluyor'' ifadesini kullandı. 
     Bu arada, eski D. Almanya rejim karşıtlarının kurmuş olduğu bir dernek de, jeli protesto için gösteri düzenleyeceğini açıkladı, ancak tarih ve yer belirtmedi. 
     
</TEXT>
</DOC>
