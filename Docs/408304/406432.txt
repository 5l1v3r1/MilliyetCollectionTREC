<DOC>
<DOCNO> 406432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/25/son/sondun10.html </URL>
<DATE> 2005/12/25/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Blugar hemşireler ve Filistinli doktor idamdan kurtuldu 
</HEADLINE>
<TEXT>

     Libya Yüksek Mahkemesi, Libyalı çocuklara HIV virüsü bulaştırmak suçundan 5 Bulgar hemşire ve bir Filistinli doktora verilen idam cezasını bozdu. 
     Bulgar devlet televizyonu, mahkemenin, kararı ''usul eksiklikleri'' nedeniyle bozduğunu haber verdi. 
     Bulgar hemşireler ve Filistinli doktor, 1999'dan bu yana Libya'da hapiste bulunuyor. 
     Yüksek Mahkeme Başkanı Ali Alus, ''mahkeme, hemşireler ve doktorun yaptığı temyiz başvurusunu kabul etti ve davayı yeniden görüşülmek üzere alt mahkemeye geri gönderdi'' dedi. 
     Bulgar hemşirelerin avukatı Hari Haralampiev ise ''kararın son derece umut verici olduğunu'' belirterek, ''alt mahkemenin yeniden yargılama sürecinde idam kararından vazgeçerek, Bulgar hemşirelerin suçsuzluğunu kabul edeceğine inandığını'' söyledi. 
     Alt mahkemenin, davayı gelecek ay yeniden ele alması bekleniyor. 
     Bu arada Bulgaristan Cumhurbaşkanı Georgi Pırvanov, Noel dolayısıyla yaptığı bir açıklamada, bu Noel'in Libya'daki Bulgar hemşirelerin hapiste geçirecekleri son Noel olacağını umduğunu belirtti. 
     Bu konuşmasıyla pazarlıkların sona erdiği ve anlaşma sağlandığı işaretini veren Pırvanov, ''ancak bu iş Bulgaristan'a çok pahalıya mal olacak'' diye konuştu. 
     Avrupa Birliği, Bulgaristan ve Libya yetkilileri, 480 çocuğa kasıtlı olarak HIV virüslü kan verdikleri iddiasıyla Libya'da idama mahkum edilen 5 Bulgar hemşire ve bir Filistinli hekimin idamdan kurtarılması ve AIDS bulaşan çocukların ailelerine yardım yapılması konusunda anlaşmıştı. 
     Son iki ay içinde Bulgaristan'dan üst düzey heyetler, Libya'da Bulgar hemşirelerin haklarında verilen idam cezasının kaldırılması için Libyalı yetkililerle pazarlıklarını sürdürüyorlardı. 
     Bu pazarlıklarda anlaşmaya varılan noktalar arasında, virüs bulaşmış çocukların ailelerine Bulgaristan tarafından maddi yardım yapılmasının yanı sıra Bulgaristan'ın Libya'da AIDS'le mücadele için özel bir araştırma hastanesi kurması da yer alıyor. 
     
</TEXT>
</DOC>
