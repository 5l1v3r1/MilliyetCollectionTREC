<DOC>
<DOCNO> 400758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sonspo22.html </URL>
<DATE> 2005/12/05/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Gençlerbirliği'nden hakeme büyük tepki... 
</HEADLINE>
<TEXT>

     Gençlerbirliği, dün Samsunspor karşısında sahadan 1-0'lık yenilgiyle ayrılırken, maçın hakemi Çetin Sarıgül, kırmızı-siyahlı kulüpten büyük tepki gördü. 
     Yaklaşık 1.5 yıldır Süper Lig'de maç yönetmemiş bir hakemi bu maça vermenin gerekçesini anlayamadığını belirten kulüp basın sözcüsü Muammer Akyüz, ''Çetin Sarıgül'ün bizim maça verilmesinde iki şey olabilir. Birincisi bu kadar zamandır maç yönetmeyen bir hakemin hakemliği unutup, unutmadığı test edilmek istenmiş, ya da ikinci olarak değerli televizyon yorumcularından bazılarının bir sezon Gençlerbirliği maçlarını çoğunlukla FIFA Kokartlı hakemlerin yönettiği tezini çürütmek olabilir. Eğer gerekçeler bunlar ise Gençlerbirliği kurban edilmiştir'' diye konuştu. 
     Akyüz, daha maçın başında Ayman ile Samsunsporlu oyuncunun tamamen futbol kuralları içerisinde bir topa girdiklerini vurgulayarak, şöyle konuştu 
     ''Maalesef Samsunsporlu oyuncu sakatlanıyor. Bu pozisyonda bizim oyuncumuz da sakatlanabilirdi. Bırakın kırmızı kartı, bu pozisyonda faul bile yok, ancak uzun zamandır futbol sahalarından uzak hakemimiz bu gibi pozisyonlarda ne yapacağını unutmuş ki Samsunsporlu oyuncuların tepkilerini de değerlendirerek, kırmızı kartını çıkartıyor. Daha maçın 8. dakikasında tabii ki takımımızın tüm dengesini bozuyor. Bundan sonra da çaldığı düdükler hep daha çok bağıran tarafın lehine oldu.'' Hakemin bu hatalarının zararını Samsunspor'un da görebileceğini, ancak dünkü hataların rakibin lehine olduğuna dikkati çeken Muammer Akyüz, ''Hatalar bizim aleyhimize oldu. Biz başka kulüpler gibi ısmarlama hakem istemiyoruz, ancak iyi ve adil hakem istiyoruz. Gençlerbirliği deneme tahtası değildir'' diye konuştu. 
     
     MAÇIN DEĞERLENDİRMESİ 
     Samsunspor karşısına 3 puan için çıktıklarını, ancak yenilgiyle sahadan ayrıldıklarını anlatan Akyüz, ''Normal şartlar altında galip gelmemiz gereken bir maçtı, ancak maçın eşit şartlarda oynanmasına izin verilmedi'' dedi. 
     Maçın başında 10 kişi kalan takımlarının gol yemesine karşın karşılaşmayı kazanmak için ellerinden geleni yaptıklarını vurgulayan Akyüz, sözlerini şöyle tamamladı 
     ''Ancak maçı çevirmeyi başaramadık. Bunda Samsunsporlu futbolcuların futbol oynamalarından çok zaten müsait olan hakemi aldatmak ve zaman geçirmek taktikleri de başarılı olmuştur. Samsunspor için bulunduğu yer itibariyle 3 puan almak çok önemliydi, onları kutluyorum. Önümüzdeki Diyarbakırspor ve Çaykur Rizespor maçlarını kazanarak ligi 27 puanla tamamlamayı hedefliyoruz.'' 
     
</TEXT>
</DOC>
