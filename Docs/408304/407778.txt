<DOC>
<DOCNO> 407778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sonyas20.html </URL>
<DATE> 2005/12/29/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Woody Allen Türkiye'de 
</HEADLINE>
<TEXT>

     Ünlü sinema yönetmeni ve oyuncu Woody Allen, solisti olduğu "Woody Allen and His New Orleans Jazz Band"ın bu akşam vereceği konser nedeniyle İstanbul’a geldi. 
     Eşi Soon-Yi ile 5 ve 7 yaşındaki çocuklarıyla birlikte özel uçakla Sabiha Gökçen Uluslararası Havaalanı’na inen Woody Allen, CIP Salonu’nda bir süre dinlendi. 
     Havaalanından ayrılışı sırasında basın mensuplarının sorularını yanıtlayan Allen, grubundan hiç kimsenin daha önce İstanbul’a gelmediğini ifade ederek, burada bulunduğu için çok heyecanlı olduğunu söyledi. 
     Allen, İstanbullular’ın, çalacaklarına, New Orleans cazına verecekleri tepkiyi çok merak ettiğini, çünkü çaldıkları müziğin belli bir türe girmediğini kaydetti. 
     Türkiye’ye tavsiye üzerine gelmeye karar verdiklerini anlatan Allen, İstanbul ile ilgili çok yazı okuduğunu, ancak bugüne kadar gelme şansı bulamadığını, böyle bir şansı da değerlendirmek istediklerini bildirdi. 
     "İstanbul’daki konserin biletleri bir günde tükendi. Bunu nasıl değerlendiriyorsunuz" sorusu üzerine Allen, biletlerin kısa sürede tükenmesini "mucize" olarak nitelendirdi. Allen, "Umarım insanlar konseri beğenir. Çünkü çalmaktan büyük zevk alıyoruz" dedi. 
     Woody Allen, İstanbul’u gezmek için belli bir programları olmadığını, ancak etraflarına bakarak İstanbul’un nasıl bir kent olduğunu göreceklerini söyledi. 
     Allen, eşi, çocukları ve arkadaşlarıyla birlikte İstanbul’a geldiğini hatırlatarak, "İstanbul, durak olarak turnemizin en parlak yerlerinden biri olacak" diye konuştu. 
     Yaptıkları müzik türünün Türk müziğinden çok farklı olduğunu vurgulayan Allen, İstanbullular’ın çaldıkları caz türünü beğenmeleri halinde çok mutlu olacaklarını dile getirdi. 
     Konserin nasıl geçeceğini çok merak ettiğini ve ellerinden geleni yapacaklarını ifade eden Allen, bir gazetecinin, "Türk müziğini nasıl buluyorsunuz" sorusu üzerine de Türk müziğinin kulağına çok ilginç geldiğini, ancak çok bilgisi olmadığını söyledi. 
     
     TÜRKİYE İÇİN ÖZEL TURNE 
     Avrupa turuna 19 Aralık’ta Londra’dan başlayan Woody Allen ve grubu, özel turne kapsamında İstanbul’da bugün saat 21.00’de konser verecek. 
     İstanbul Kültür Sanat Vakfı tarafından Ak Emeklilik sponsorluğunda Lütfi Kırdar Kongre ve Sergi Sarayı’nda düzenlenecek konserin biletlerinin tamamı, satışa çıkarıldığı 14 Kasım Pazartesi günü tükenmişti. 
     Allen, yarın sabah özel uçağıyla İstanbul’dan ayrılarak turnesinin son durağı olan Atina’ya geçecek. 
     "Woody Allen and His New Orleans Jazz Band", klarnette Woody Allen’in yanı sıra banjolarda projenin müzik koordinatörü Eddy Davis, kontrbasta Conal Fowkes, davulda Robert Garcia, piyanoda Cynthia Sayer, kornoda Simon Wettenhall ve trombonda Jerry Zigmont’tan oluşuyor. 
     
</TEXT>
</DOC>
