<DOC>
<DOCNO> 401154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sontur45.html </URL>
<DATE> 2005/12/06/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Kapıkule'de operasyon .. Free shop sahipleri dahil 41 kişi gözaltında 
</HEADLINE>
<TEXT>

     Edirne ve İstanbul’da, "Teşekkül Halinde İçki ve Sigara Kaçakçılığı" yaptıkları iddiasıyla aralarında Gümrük Hattı Dışı Eşya Satış Mağazaları Free Shop sahiplerinin de bulunduğu 41 kişi gözaltına alındı. 
     AA muhabirinin edindiği bilgiye göre, 3 ay önce yapılan bir ihbar üzerine harekete geçen Kaçakçılık ve Organize Suçlar Şube Müdürlüğü ekipleri, sigara ve içki kaçakçılığı olayına karıştıkları öne sürülen kişileri takibe aldı. Polis, operasyon için tüm hazırlıklarını tamamlayarak, 5 Aralık günü İstanbul Emniyet Müdürlüğü ile eş zamanlı operasyon gerçekleştirdi. 
     Operasyonda, aralarında bazı Free Shop mağazası sahiplerinin de bulunduğu 41 kişi gözaltına alınırken, ev ve işyerlerinde bulunan bilgisayarlar ve CD’lere de el konuldu. 
     Yetkililer, Kapıkule Sınır Kapısı’ndan Türkiye’ye giriş yapacak yolcularla temasa geçen şebeke üyelerinin, free shoplarda daha önceden hazırlanan içki ve sigara paketlerini bu yolculara teslim ettiklerini ve gümrükten geçiş işlemlerinin tamamlanmasının ardından İstanbul’un çeşitli noktalarında bu paketleri tekrar geri aldıklarını ifade ettiler. 
     Yetkililer bu kişilerin, ayrıca free shoplarda, bazı yolcuların pasaportu üzerinden gerçek alışverişin çok ötesinde mal çıkışı gösterilerek aynı pasaport numarası ile diğer mağazalardan da satış işlemi gerçekleştirdiklerini bildirdiler. 
     Bu yöntemler sayesinde milyonlarca dolar değerindeki içki ve sigaraların şebeke tarafından bir noktada toplandığını ifade eden yetkililer, buradan da İstanbul’da iç piyasaya sürüldüğünü dile getirdiler. 
     Operasyon sonrası Kapıkule Sınır Kapısı’na gelen Gümrük Müsteşarlığı’ndan müfettişler, free shoplarda sayım yapmaya başladı. 
     Emniyet yetkilileri gözaltına alınanlarla ilgili sorgulamaların devam ettiğini ve savcılıktan 24 saatlik ek gözaltı süresi alındığını belirterek, operasyon kapsamında yeni gözaltıların da olabileceğini kaydettiler. 
     
</TEXT>
</DOC>
