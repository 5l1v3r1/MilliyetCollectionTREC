<DOC>
<DOCNO> 402115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sonspo28.html </URL>
<DATE> 2005/12/09/ </DATE>
<TIME> 19.40 </TIME>
<AUTHOR>  </AUTHOR>
<HEADLINE>
Trabzonspor eski Başkanı Sümer yeniden adaylık konusunda kararsız 
</HEADLINE>
<TEXT>

     Trabzonspor'da, 18 Aralık Pazar günü yapılacak mali genel kuruldan önce, eski kulüp başkanlarından Özkan Sümer, başkanlığa adaylığı konusunda birkaç gün içinde karar vereceğini söyledi. 
     Sümer'e yoğun baskılar geldiği ve genel kurulda başkanlığa aday gösterilmesi için imza toplandığı öğrenildi. 
     Özkan Sümer, AA muhabirine yaptığı açıklamada, başkanlığa adaylığı için kendisine baskılar yapıldığını ve imza toplandığını doğrulayarak, ''Karar vermem oldukça zor. Ama böyle çok insanı rahatlatıcı bir tablo da ortada yok. Düşünüp taşınıp bir karar vermeye çalışacağım'' dedi. 
     Başkanlığa adaylığı için ilgisiz davranmadığını kaydeden Sümer, ''Ama bir kararlılıkta da değilim. Değerlendirme yapacağım. Birkaç gün içinde karar vereceğim. Süreyi uzatma niyetinde değilim'' diye konuştu. 
     
</TEXT>
</DOC>
