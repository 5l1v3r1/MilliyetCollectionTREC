<DOC>
<DOCNO> 400245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/son/sondun28.html </URL>
<DATE> 2005/12/03/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
Irak'ta kaçırılan 4 Barış Gönüllüsü için kurtarma çabaları sürüyor... 
</HEADLINE>
<TEXT>

     Irak'ta en büyük Sünni grubu temsil ettiği belirtilen Irak İslami Partisi, geçen hafta kaçırılan yabancı yardım görevlilerinin serbest bırakılması çağrısında bulundu. 
     Sünni partinin açıklamasında, bu tür adam kaçırmaların, İslam dininin imajına zarar vereceği ve ABD işgalinin son ermesi çağrısında bulunanlara olumsuz etkisi olacağı kaydedildi. 
     Açıklamada, Batılı yardım görevlilerini kaçıranlara, rehineleri salıvermemelerinin, savaşı destekleyenlere, ''Iraklıların kendilerini destekleyenlerle, kendilerine karşı olanlar arasında ayrım gözetmediğini'' söyleme fırsatı vereceği belirtildi. 
     Irak'ta geçen hafta, merkezi Chicago'da bulunan bir insani yardım kuruluşunun ikisi Kanadalı, biri İngiliz, biri Amerikalı 4 çalışanının kaçırıldığı açıklanmıştı. 
     Yardım görevlilerini kaçıranlar, Amerikan ve Irak cezaevlerindeki Iraklı tutukluların Perşembe gününe kadar serbest bırakılmaması durumunda rehineleri öldürme tehdidinde bulunmuştu. 
     
</TEXT>
</DOC>
