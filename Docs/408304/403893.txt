<DOC>
<DOCNO> 403893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/spor/spo03.html </URL>
<DATE> 2005/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç eksikle gittiler 
</HEADLINE>
<TEXT>


VEDAT DANACI 


Sarı - kırmızılı takım, Kayserispor maçının son taktik çalışmasını dün yaptı. Teknik Direktör Eric Gerets yönetiminde basına kapalı gerçekleştirilen antrenman 1.5 saat sürdü. İdman sonrası Florya Metin Oktay Tesisleri'nde dinlenmeye çekilen kafile akşam 18.30'da Kayseri'ye giderek kampa girerken, sakatlıkları bulunan Hakan Şükür, Ergün ve Hasan Şaş kadroda yer almadı. Bu arada Beşiktaş derbisinde rakip taraftarlara el hareketi yapan Ayhan Akman tedbirsiz olarak Disiplin Kurulu'na sevk edildi. 

Tek mağlubiyet 

Galatasaray ile Kayserispor bugün ligde 21. kez karşılaşacak. 20 maçta rakibine büyük üstünlük sağlayan Cim Bom, 14 defa sahadan galibiyetle ayrılırken, sadece bir kez mağlup oldu. 21 Nisan 1974'te Kayseri'de oynanan maçı ev sahibi takım 2-0 kazanmıştı. İki takım arasındaki 5 karşılaşma da beraberlikle sonuçlandı. Galatasaray geçen sezon İstanbul'da 5-1 yendiği rakibiyle deplasmanda 2-2 berabere kalmıştı. 

Brandalı koruma 

Kayserispor ile Galatasaray arasında bugün oynanacak maç öncesi Büyükşehir Belediyesi Atatürk Stadı zemininin bir bölümü, yağıştan etkilenmemesi için naylon brandalarla kapatıldı. 


Aslan ceza tahtası 

Süper Lig'de ilk 16 hafta sonunda en fazla para cezası ödeyen kulüp Galatasaray oldu. Futbol Federasyonu Disiplin Kurulu, çeşitli saha olayları yüzünden sarı - kırmızılı kulübe 196 bin YTL ceza kesti. Cim Bom'u sırasıyla diğer büyük kulüpler Trabzonspor, Beşiktaş ve Fenerbahçe izliyor. Trabzonspor 170 bin YTL, Beşiktaş 130 bin YTL, Fenerbahçe ise 102 bin 500 YTL ceza ödedi. 


</TEXT>
</DOC>
