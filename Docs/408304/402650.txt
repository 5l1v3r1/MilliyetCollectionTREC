<DOC>
<DOCNO> 402650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/yazar/congar.html </URL>
<DATE> 2005/12/12/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Irak'ta nereden nereye 
</HEADLINE>
<TEXT>

Irak'a bakınca pespembe bir tablo gören varsa ben bilmiyorum, ama kapkara bir tablo görenlerin ve bunu söyleyenlerin dünyanın her yerinde olduğu kesin. Oysa Irak'ın yaşadığı büyük dönüşümü mümkün olduğunca çok ve çeşitli kaynaktan takip etme çabası, bu süreci tek bir renkte algılamanın ancak ideolojik Daltonizm ile mümkün olduğunu düşündürtüyor bana. 
ABD'nin yeni Ankara Büyükelçisi Ross L. Wilson ile geniş bir özeti geçen hafta Milliyet'te yayımlanan söyleşimizin ağırlıklı konularından biri Irak'tı. 
"Irak, ABD'nin bir numaralı dış politika ve güvenlik meselesi" diyen Wilson, Ankara'daki mesaisinin önemli bir bölümünü güney komşumuzdaki gelişmelere vakfedecek. Wilson'a göre, "Irak'ta ciddi bir güvenlik sıkıntısı olduğu yadsınamaz. Ancak kaydedilen ilerlemeyi de gözardı etmemeliyiz." 
Bu ilerlemeyi doğrudan Irak'ın sandık sınavlarıyla bağlantılı gören ABD Büyükelçisi çarpıcı bir kıyaslama yapıyor 
"Saddam Hüseyin'in devrilmesinin üzerinden henüz iki yıl geçmişken, büyük ölçüde adil ve demokratik sayılabilecek bir seçimle bir referandumun gerçekleşmiş olması önemli. Önümüzdeki seçimler üçüncü sınav. Bu kadarını, komünizmden çıkmış ülkelerin bazıları için, 15 yıl sonra bile söylemek imkansız." 

Annan'ın raporu 
Irak üzerine, tek bir rengin hakimiyetinde olmayan, düşündürücü yorumlardan biri geçen hafta BM Genel Sekreteri Kofi Annan'dan geldi. 
Annan, Güvenlik Konseyi'ne sunduğu raporda, Irak'taki durumun en kaygılandırıcı yönlerini, "Şiddetin giderek daha fazla mezhepsel bir nitelik kazanması, güvenliğin hala sağlanamaması ve süren insan hakları ihlalleri" diye sıralıyor. Buna karşın, Irak'ta kaydedilen aşamayı da şu sözlerle vurgulamış 
"Hırslı takvime ve mevcut zor koşullara rağmen, siyasi sürecin hedefe uygun ilerlemesi başlıbaşına kayda değer bir kazanımdır." 
Bu siyasi sürecin mihenk taşları, 30 ocak seçimleri ile 15 ekimdeki anayasa referandumunun ardından, şimdi 15 aralıkta yapılacak genel seçimler. Annan'ın bu sürecin işleyişini övmesi önemli, zira aynı Annan 2004 sonundaki bir açıklamasında, Irak Savaşı'nı "illegal" diye nitelendirmiş ve süren güvenlik sıkıntısına işaret ederek "Bu koşullarda Irak'ta inandırıcı bir seçim yapamazsınız" demişti. 
Öte yandan, Annan'ın hayata geçmesini övdüğü, Büyükelçi Wilson'ın ise "Komünizmden çıkan ülkelerin bazıları 15 yılda bunu başaramadı" dediği "hırslı" siyasi takvimi, Irak'taki sıkıntıların sorumlusu sayanlar da çok. Sünnilerin biraz da bizzat Bush yönetiminin zorlamasıyla sadık kalınan bu takvim nedeniyle siyasi süreçten dışlandığı ve sonuçta isyancıların bundan kazançlı çıktığı görüşü yaygın. Takvime ilişkin bu iki farklı yaklaşımın da haklı yönler taşıması, Irak'ı siyah-beyaz algılamanın imkansızlığının bir kanıtı aslında. 

Ankara'nın dönüşü 
Perşembe günkü seçimler öncesinde Ankara'nın izlediği yapıcı tavır, Türkiye'nin Irak politikası ve söyleminin bir yılda nereden nereye geldiğini yansıtıyor. 
Başbakan Recep Tayyip Erdoğan'ın 30 ocaktaki Irak seçimlerinin meşruiyetini peşinen sorguladığı hatırlarda. O ilk seçimlerde bütün tehditlere rağmen sandık başına giden 8.5 milyon Iraklı seçmen, Annan ve Erdoğan gibi kuşkucuları mahcup etmişti. 
Irak'ta bir başka mahcubiyeti de, yatırım yaptığı Türkmen Cephesi'nin zayıf seçim performansıyla yaşayan Ankara neyse ki tutum değiştirebildi. Washington'da hangi yetkiliyle konuşsanız bu değişimi övüyor. Türkiye'nin son haftalarda, "Irak'ın yeni federal realitesini kabullenen, bu yapıya destek veren, seçimlerin başarısı için çalışan bir politika izlemeye başlaması", Irak'ın da, Türkiye'nin de, Türkiye'nin Irak ve ABD ile ilişkilerinin de yararına. 
Ankara'nın Iraklı Sünnilerin seçimlere katılımını teşvik etmesi özellikle önemli. Ekimdeki referandumda toplam 9.8 milyon Iraklı sandığa gitmiş, Sünnilerin katılım oranı da ocaktaki seçimlere kıyasla artmıştı. 226 siyasi grubun ve 7 binden fazla adayın yarışacağı bu haftaki seçimler ise, Sünni adayların yürüttükleri yoğun kampanyaya bakılırsa, yeni Irak'ın en geniş katılımlı sandık deneyimi olacak. 
Sünnilerin şimdiki derdi, 275 üyeli ulusal parlamentoya girebilmek anayasal anlaşmazlıkların çözümünde ve ülkenin geleceğinde daha fazla söz sahibi olmak. 
Eğer Sünni azınlık, dönüşüme direnen teröristler yerine, yeni Irak'ın seçilmiş kurullarına girmeyi seçen temsilcilerinin yanında yer alırsa, şiddetin en önemli kaynaklarından birinin kurutulması ve Irak'ın birliğini koruması kolaylaşacaktır. Türkiye'nin kendi çıkarının burada olduğunu görerek, Irak'taki farklı renkleri seçebilmeye başlaması sevindirici. 



</TEXT>
</DOC>
