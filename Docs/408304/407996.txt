<DOC>
<DOCNO> 407996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sonsiy17.html </URL>
<DATE> 2005/12/30/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Mumcu Saçmalasa bile Orhan Pamuk'un ifade özgürlüğü var 
</HEADLINE>
<TEXT>

     Anavatan Partisi Genel Başkanı Erkan Mumcu, "Saçmalasa bile Orhan Pamuk’un ifade özgürlüğü var" dedi. 
     Mumcu, çeşitli ziyaretlerde bulunmak için geldiği Rize’de kahvaltıda gazetecilerle bir araya gelerek basın toplantısı düzenledi. 
     Türkiye’de seçimin 2006 yılında yapılma olasılığının hükümetin elinde olduğunu belirten Mumcu, "Olasılıklar üzerinde konuşmak doğru değil. Mevcut yüzde 10 barajının ise aşağı çekilmesinden yana değilim" diye konuştu. 
     Mumcu, bir gazetecinin, Yücel Aşkın ve Orhan Pamuk davalarıyla ilgili görüşlerini sorması üzerine, şunları kaydetti 
     "Hükümetin kendi çıkardığı kanundan şikayet etmeye hakkı yok. 
     Adalet Bakanlığı’nın yeltendiği ucuz kahramanlık, işi buraya getirdi. 
     Bilgi Üniversitesi’nin başlattığı konferans girişimine engel olunmaya çalışılmasaydı hiç bu kadar sansasyon yapılmayacaktı. Bu sürecin önü açılmayacaktı. Ama adamlar sansasyon konusu yapılabilir, Türkiye aleyhine kullanılabilir bir maden buldular. Üstüne üstüne gittiler. 
     Dünya kamuoyundaki ifade özgürlüğü konusundaki duyarlılık harekete geçti ve Orhan Pamuk şöhretini ona katladı." Orhan Pamuk’un sözlerinin gerçek anlamda entelektüel değer taşıdığına inanmadığını söyleyen Mumcu, şöyle devam etti 
     "Ben Orhan Pamuk’un bu sözleri batı entellerine yaranmak için söylediğini düşünüyorum. Bu bizim gibi geri kalmış ülkelerde sıkça rastlanan bir durumdur. Hatta Doğu Asya özellikle Japonya’da kendi kültürüne yabancılaşma kavramı Jön Türklük olarak ifade edilmektedir. 
     Bu Jön Türk tutumunu kabul etmek mümkün değil. Ama her ne olursa olsun, ifade özgürlüğünden yanayım. Saçmalasa bile Orhan Pamuk’un ifade özgürlüğü var. Eğer bunu dava konusu edecek bir yasamız olmasaydı, dava konusu edilmemiş olsaydı, bundan kimsenin haberi olmayacaktı. Ermeni konferansından kimsenin haberi olmayacaktı. 
     Türkiye bu noktada sıkıntı çekmeyecekti. Bu işleri sansasyonel hale getiren ve Türkiye aleyhine faturası yüksek süreçlere dönüştüren şey yasaklardır. Bu yasakları savunmanın hiç bir alemi yok." 
     
     MESUT YILMAZ 
     Mumcu, bir gazetecinin "Mesut Yılmaz’ın Yüce Divan’da yargılandıktan sonra tekrar siyasete dönme girişiminde olmasını nasıl değerlendirirsiniz" yönündeki sorusunu ise "Bu demokratik bir haktır. Ama bunu kabul etmek mümkün değil. Ne Mesut Yılmaz’ın böyle bir niyeti var, ne de böyle bir şey olur. Gıyabında, olmayan şeyleri konuşmak doğru değil" diye yanıtladı. 
     Mumcu, basın toplantısının ardından Cumhuriyet Caddesi’ni gezerek esnafla sohbet etti. 
     
</TEXT>
</DOC>
