<DOC>
<DOCNO> 407223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/spor/spo13.html </URL>
<DATE> 2005/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Nefes nefese yarış 
</HEADLINE>
<TEXT>



MİLLİYET Geleneksel 52. Yılın Sporcusu Anketi'nde oy kullanma süresinin bitimine sadece bir gün kaldı. 
Yılın Sporcusu'nda Olimpiyat ve Dünya Şampiyonu Güreşçimiz Hamza Yerlikaya ile Yılın Spor Adamı'nda Fenerbahçe Başkanı Aziz Yıldırım, açık oy farkıyla öne geçtiler. 
Yılın Sporcusu anketinde milli atıcımız Korhan Yamaç ikinci, rekortmen atletimiz Eşref Apak da üçüncü sıradaki yerlerini koruyor. Yılın Takımı'nda Fenerbahçe, dün sarı-lacivertli taraftarların internet üzerinden yağdırdığı oylarla U-17 Milli Takımı ile arasındaki farkı kapadı. Ancak halen ikinci sırada yer alan Fenerbahçe'yi Klasis Golf Kulübü Erkek Takımı izliyor. 
Yılın Antrenörü'nde ise U-17 Milli takım çalıştırıcısı Abdullah Avcı, Fenerbahçe Teknik Direktörü Christoph Daum'un markajına girdi. Zirvedeki bu ikiliyi Kayserispor Teknik Direktörü Ertuğrul Sağlam izliyor. İlk sıradaki yeri tehlikeye giren bir başka isim ise Yılın Futbolcusu kategorisinde Nuri Şahin oldu. Fenerbahçe'nin Brezilyalı yıldızı Alex aradaki farkı eritti. Dünyada Yılın Sporcusu'nda ise Ronaldinho ile F1 pilotu Alonso çekişiyor. 


</TEXT>
</DOC>
