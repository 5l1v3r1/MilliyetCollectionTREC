<DOC>
<DOCNO> 401222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/siyaset/siy01.html </URL>
<DATE> 2005/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumsfeld'le görüş birliği 
</HEADLINE>
<TEXT>


ABD Savunma Bakanı Rumsfeld, "Irak'taki PKK varlığının Türkiye'ye karşı tehdit oluşturması önlenmeli. Irak'ın toprak bütünlüğü korunmalı" dedi 

YASEMİN ÇONGAR Washington 


Milli Savunma Bakanı Vecdi Gönül ile ABD'li muadili Donald Rumsfeld'in Washington'daki görüşmesinden, "Irak'taki PKK varlığının Türkiye'ye karşı tehdit oluşturmasının önlenmesi ve Irak'ın toprak bütünlüğünün korunması konularında anlayış birliği" çıktı. Gönül ayrıca, Türkiye'nin savunma sanayii konularındaki bazı sıkıntılarını dile getirdi. Rumsfeld'in bunları not ettiği belirtildi. 

Yarım saatlik görüşme 
ABD'nin ev sahipliğinde gerçekleşen Güneydoğu Avrupa Savunma Bakanları Toplantısı için Washington'da bulunan Gönül, toplantıların gerçekleştiği Mandarin Oriental Oteli'nde, Rumsfeld'le yarım saat görüştü. 
Gönül'ün hazirandaki son Washington ziyareti sırasında, iki bakanın bir araya gelmemesi dikkat çekmişti. Önceki akşam gerçekleşen görüşme, Türk ve Amerikan yetkililerince "yapıcı" diye nitelendirildi. 

ABD gündeme getirdi 
Gönül, PKK meselesini Rumsfeld'in bizzat gündeme getirdiğini ve bu konudaki Amerikan "hassasiyetini" ilettiğini söyledi. 
Görüşmede Irak'ın toprak bütünlüğünün Türkiye için taşıdığı önemi ve son dönemde Irak'ta kaydedilen önemli ilerlemeler üzerinde durduğunu aktaran Gönül, Türkiye'nin Irak'ın yeniden yapılanmasına birçok alanda yardımcı olmayı sürdürdüğünü de ayrıntılı olarak aktardı. 
Gönül, "Seahawk" helikopterlerinin alımına ilişkin ödeme sıkıntısının aşılması ve Ortak Saldırı Uçağı'nın JSF ortak üretiminde Türkiye'nin payının artırılması beklentisini Rumsfeld'e iletti. ABD'li bakan ise bu konularla ilgileneceğini söylemenin ötesinde bir taahhütte bulunmadı. 
Toplantının gündemindeki en önemli konulardan biri, Güneydoğu Avrupa Tugayı'nın 6 aylık bir NATO görevi için Afganistan'a gönderilmesiydi. Toplantıda ayrıca, Ukrayna'nın gruba kabul edilmesi konusu görüşülüyor. 



</TEXT>
</DOC>
