<DOC>
<DOCNO> 402296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/son/sondun11.html </URL>
<DATE> 2005/12/10/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
AP'den düşündürücü saptama 
</HEADLINE>
<TEXT>

     Avrupa Parlemontosu Sosyalist Grup Üyesi Hollandalı Emine Bozkurt Türkiye’de gençlerin Avrupa düşüncesinden uzaklaştığını savundu. Bozkurt, Türkiye AB arasındaki müzakere sürecine dikkati çekerek "Şu an işin başındayız tarama süreci yeni bölümler derken listede çok şey var. Son AB Komisyonu raporunda istenen çok şey var ve zaman çok kısıtlı. En kısa zamanda çözüme gitmek gerekiyor" dedi. 
     Gündeme ilişkin ABHaber’in sorularını yanıtlayan Bozkurt, müzakere sürecinde çok zor konular bulunduğunu belirtirken, bunlara en hızlı şekilde çözüm bulunması gerektiğini bildirdi. Kıbrıs, Orhan Pamuk davası konularını örnek gösteren Bozkurt, "Bunlar gibi büyüklü küçüklü konuları Türkiye ne kadar hızlı çözebilirse ileriye dönük o kadar çok güven verecektir. Şu andan itibaren Türkiye’nin çok önemli görevleri var. 3 Ekim’i hep birlikte kutladık, bunun sonuna kadar gidilmeli. Zor sorunları çözmeye başlayarak işleri kolaylaştırmak mümkün" diye konuştu. 
     
     KADIN-ERKEK KONULARI AVRUPA’DA YAKINDAN TAKİP EDİLİYOR 
     Türkiye’de kadın-erkek eşitliği konusunun AB’de en yakından takip edilen konuların başında geldiğini kaydeden Bozkurt şunları kaydetti 
     "Türkiye’de son yaptığım temaslarda gördüm ki kadın- erken eşitliğinin tesis edilmesi konusunda çok iyi gelişmeler var. Bu gelişmeler hem Türkiye’de hem AB’de çok iyi algılandı. Bu konudan sorumlu devlet bakanı Sayın Nimet Çubukçu önemli çalışmalara start verdi. Örneğin sığınma evlerinin çoğalması başlangıçtır, ama çok iyi bir gelişmedir. Türkiye’nin iradesini gösterir. Gittikçe daha somut sonuçlar elde edilecektir. Yasal bakımdan çok şey yapıldı şimdi sıra uygulamada." 
     
     TÜRK GENÇLERİ AB’DEN UZAKLAŞIYOR 
     AB’de "Citizens for Europe-Avrupa Vatandaşları" adlı AB’nin desteklediği, Avrupa’da yaşayanları birbirlerine yakınlaştırmayı hedefleyen bir program olduğunu belirten Bozkurt "Bu, aday ülkeler için de geçerli. Türkiye’de de Avrupa’ya karşı bir uzaklaşma olmamalı. Türk gençlerinin gittikçe AB’den uzaklaştıklarını farkediyorum. Türk gençleri ile AB gençleri arasında bir diyalog kurulmalı. Çünkü yarın Türkiye-AB ilişkilerinde bu gençler söz sahibi olacaklar" dedi. 
     Bir başka uzaklaşmanın Avrupa’daki Türkler yüzünden olduğu yönünde Türkiye’de yaygın kanı bulunduğunu belirten Bozkurt, "AB bizi istemiyor düşüncesi. Diğer yandan, Avrupa’da yaşayan Türkler de, Türkiye’deki yaşayanlar gelecek buradaki işimizi elimizden alacak diye düşünüyorlar. Bu kopukluğu engellemek lazım, destek olmak lazım. Herkesin Avrupası için birlikte calışmak lazım gerekiyor" dedi. 
     
</TEXT>
</DOC>
