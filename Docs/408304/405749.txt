<DOC>
<DOCNO> 405749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sonspo14.html </URL>
<DATE> 2005/12/22/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Beşiktaş'tan açıklama Okan'ın gidişi kulübümüzün bilgisi ile oldu 
</HEADLINE>
<TEXT>

     Beşiktaş Kulübü, Okan Koç'un sözleşmesinin feshedilmesiyle herhangi bir maddi zarar yaşanmadığını bildirdi. 
     Siyah-beyazlı kulüpten yapılan açıklamada, ''Okan Koç'un sözleşmesinin feshedilmesi, kulübümüzün bilgisi dahilinde gerçekleşmiş ve herhangi bir maddi zarara yol açmamıştır'' denildi. 
     Bugün bazı gazetelerde, Okan Koç'un, ''900 milyon lira alacağının ödenmemesi üzerine sözleşmesini fesh ettiği'' yönünde haberler yer aldığı hatırlatılan açıklamada, şu görüşlere yer verildi 
     ''Bilindiği gibi Okan Koç, geçen sezondan bu yana sözleşmesi devam etmesine rağmen, A takımımızın içinde yer almayan bir oyuncudur. Özel hayatındaki düzensizlik ve disiplinsiz davranışları sebebi ile geçen sezon Konyaspor ve Ankaragücü takımlarına kiralık olarak gönderilmiş olan futbolcu, iki kulüpte de takım içinde sebep olduğu problemler nedeni ile henüz sözleşme süresi dolmadan kadro dışı bırakılmıştır. Futbolcu, sezon başından itibaren A takımdan ayrı çalışmalarını sürdürmüş, ancak profesyonellik dışı davranışlarının devam etmesi sebebiyle A takımı ile antrenmanlara çıkması yönetimimiz tarafından uygun görülmemiştir. 
     Geçen sezon futbolcunun kiralık verilmiş olması ve bu sezon başında kendisi ile imzalanmış olan 'Tamamı maç başına ücretli' yeni sözleşme sayesinde, Okan Koç ile 20 Haziran 2003 tarihinde imzalanmış ve 30.06.2006 bitiş tarihli sözleşme uyarınca, hiç maç oynamasa dahi tahakkuk etmesi ve futbolcuya ödenmesi gereken 800 milyar lira garanti ücretten tasarruf edilmiş olup, futbolcunun sözleşmesini feshetmesi, kulübümüzün bilgisi dahilinde gerçekleşmiştir ve herhangi bir maddi zarara yol açmamıştır.'' 
     
</TEXT>
</DOC>
