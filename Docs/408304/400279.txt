<DOC>
<DOCNO> 400279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/son/sonspo10.html </URL>
<DATE> 2005/12/03/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
İbrahim Şahin Gökdeniz'in ceza indirimini daha fazla bekliyorduk... 
</HEADLINE>
<TEXT>

     Trabzonspor Kulübü Basın Sözcüsü İbrahim Şahin, Fenerbahçe deplasmanında aldıkları 2-2'lik beraberliğe üzüldüklerini söyledi. 
     Şahin, AA muhabirine yaptığı açıklamada, Trabzonspor'un Fenerbahçe maçında iyi bir futbol ortaya koyduğunu belirterek, ''Trabzonspor, her maçı kazanmak için oynar. Fenerbahçe maçında da galibiyeti hak edecek bir oyun ortaya koyduk. Kazanabileceğimiz bir maçı beraberlikle bitirdiğimiz için üzgünüz'' dedi. 
     Hafta başından bu yana verdikleri demeçlerde, Trabzonspor'un puan cetvelindeki durumunun ne olursa olsun Fenerbahçe maçının ayrı bir öneme sahip olduğunu belirttiklerini ifade eden Şahin, şöyle devam etti 
     ''Trabzonspor futbol takımımın futbolcuları, bu maçları kendisine yakışır konsantrasyonda oynarsalar istedikleri sonuçları alırlar diyorduk. Yalnız bir kaybımız vardı. Sahada futbol oynayan futbolcuların verdiği mücadeleye sahada futbolu yönetenlerde eşit katkı yapmadılar. Bu konuda da gerekli uyarıları yapmıştık. Ne yazık ki dün akşam maçı yöneten orta hakem arkadaşımız Metin Tokat, iyi getirdiği maçta kırılma noktası sayılabilecek bir pozisyonda net bir penaltımızı vermeyerek maçın sonucuna etki etmiştir. Sonuçta kaygılarımız ne yazık ki haklı çıkmıştır. Bu da bizi üzmektedir. Bu tür uygulamalar, sadece Trabzonspor'u mağlup etmekle kalmıyor, Türk futboluna da zarar veriyor. Rakibimizin dün kaybetmesi ligimize belki de yeni bir renk getirecekti. Trabzonspor'un moral kondisyonuna kaygı yaparak yarışmacı takım olmasını sağlayacaktı. Bu nedenle üzgünüz. Yetkilileri, daha önce defalarca yaptığımız gibi göreve çağırmaktan, dikkatli olmayı önermekten başka yapacağımız şey yok.'' 
     
     GÖKDENİZ'İN DÜŞÜRÜLEN CEZASI 
     Şahin, Tahkim Kurulu tarafından cezası 6 aya indirilen Gökdeniz'in ceza indiriminin daha fazla olmasını beklediklerini ifade ederek, ''Gökdeniz'in ikinci yarı başında takıma döneceğini düşünüyorduk. Ama artık olan olmuştur. Gökdeniz, yaptığı suçtan pişman olduğunu defalarca söylemiştir. Bütün futbol kamuoyunun bu futbolcuyu Türk Futbolu'na kazandırmasının daha doğru olacağını düşünüyordu'' diye konuştu. 
     
</TEXT>
</DOC>
