<DOC>
<DOCNO> 408189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/yazar/theper.html </URL>
<DATE> 2005/12/31/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
2006'ya hazır mısınız 
</HEADLINE>
<TEXT>


Bu gece yeni bir yıla gireceğiz. Gündeme şöyle bir göz attım yeni yılda nelerin olması gerektiği, sırada yapılacak hangi işlerin olduğu konusunda bir tahmin yaptım ve öyle görüyorum ki 2006'da şunlar başarıyla tamamlanacak 
Büyük şehirler, özellikle İstanbul tinercilerden kurtarılacak, sokak çocukları ıslah edilmiş vaziyette topluma kazandırılacak, büyük bir ihtimal kimya sanayiinde söz sahibi olacak, kapkaççıların tamamı yakalanmış ve doğru yola getirilmiş ve muhtemelen atlet olarak spor camiasına kazandırılmış olacak. Hırsızlık önlenecek, eğitilen eski hırsızlara dağcılık eğitimi veren okullarda iş imk nı sağlanacak. 
Muhtemelen, sokaklarda görev yapan trafik polisi görebileceğiz. Muhtemelen milletvekilliği dokunulmazlığı kalkacak, dokunulmazlık kürsü dokunulmazlığı çerçevesinde kalacak. 
Kredi kartları borçluları için af gelecek. Bu af yine icra takibine muhatap olanlar için çıkarılacak, donunu, atletini satışa çıkarıp borcunu ödemek için çırpınan vatandaş af kapsamı dışında bırakılacak. 
Sonra şarap, rakı gibi üzümden yapılan içkiler bir genelge ile "üzümden mamul meşrubat" kapsamına alınıp her yerde satılıp kullanılabilecek. 
Ve işte flaş haber, Nobel Barış Ödülü'ne aday gösterilen yedi milletvekilimiz bu ödülü alacak. Eh bundan iyisi Şam'da kayısı. 
Benimki fal falan değil, aklı başında her insanın yapabileceği bir tahmin. Bakalım göreceğiz, 2006 sonunda muhasebesini yaparız. 
Tüm okuyucularımın yeni yılını kutlarım. 



</TEXT>
</DOC>
