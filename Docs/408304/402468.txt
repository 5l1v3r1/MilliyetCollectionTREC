<DOC>
<DOCNO> 402468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/yazar/tamer.html </URL>
<DATE> 2005/12/11/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Van'daki duruşmaya 4 gün kala... 
</HEADLINE>
<TEXT>


Van 100. Yıl Üniversitesi Rektörü Prof. Dr. Yücel Aşkın'ın, 14 aralıktaki ilk duruşmasına 4 gün var. Umuyorum ki rektör, çarşamba günü tutuksuz yargılanmak üzere tahliye olacak ve böylelikle ben de gerek yakamdaki, gerekse köşemdeki beyaz kurdeleyi çıkartabileceğim... 
Dr. Merve Onaran adlı okurum, "Beyaz kurdele, bir rektör için en anlamlı kampanya. Üniversitedeki öğretim üyelerinin hepsi ve mezun olan öğrenciler lacivert, bordo mor yani renkli cübbeler giyerken, sadece rektörler beyaz cübbe giyerler. Gelenektir. Yücel Aşkın'ın da bir an önce beyaz cübbesine kavuşması dileğiyle..." diye yazmış. 
Demek ki bizler beyaz kurdelelerimizi çıkarttığımız gün, Prof. Aşkın beyaz cübbesini giyebilecek. 

Dünyada Van, ahirette... 
Prof. Aşkın'la ilgili önümde yığılmış bilgi - belge ve mesajlar, baş edemediğim boyutlara ulaştı. Hafta başında faksla sayfa - sayfa gönderilen, Aşkın'dan 2 önceki rektör döneminde yayınlanmış Van Kütüğü adlı kitaba ancak dün göz atabildim. Dönemin rektörü Prof. Dr. Seyit Mehmet Şen, Van Kütüğü'ne yazdığı önsözde, 1989 - 90 öğretim yılında üniversitede ders veren Doç. Dr. Abdülkerim Abdülkadiroğlu'nun öncülüğünde yürütülen bir proje çalışmasının ürünü olan kitabı, üniversitenin Vanlılara ve tüm ülke insanlarına armağanı olarak takdim ediyor. 
Eski rektörün kaleme aldığı önsözden bir cümle "Öyle ki Van, 'vatan içinde vatan' vasfıyla gönüllere yerleşmiş, 'dünyada Van, ahirette iman' ifadesiyle de bu sevgi tüm manasıyla zirveleşmiştir." 

Nursi'nin vasiyeti 
Ve kitabın 646. sayfasında bu üniversitenin Bediüzzaman Sait Nursi'nin vasiyeti olduğuna işaret eden bölüm 
"16 haziranda Priştine'den Kosova sahasına inen Sultan Mehmet Reşat ve maiyetindeki davetliler, orada Sultan Murat Hüdavendigar'ın meşhedi önünde yüz bin kişi cuma namazı kıldılar. O zaman Kosova'da büyük bir Darülfünun açılmasına teşebbüs edilmiştir. Bediüzzaman hem İttihatçılara, hem de Sultan Reşat'a, 'Şark, böyle bir Darülfünun'a daha ziyade muhtaçtır. Çünkü orası, bütün İslam dünyasının merkezidir' der. Bunun üzerine Doğu'da bir üniversite açılması sözü verilir..." 

Oruç tutmayanı öldür 
Van Kütüğü'nün sayfalarının yer aldığı faks yığınının hemen altında duran e - posta mesajında "Van Üniversitesi'nde oruç tutmadığı için öldürülen üniversite öğrencisi yazmayı lütfen unutmayın" diye ısrarlı bir rica var. Milliyet'in arşivindeki arkadaşlarıma bu bilgiyi iletince, aradığımızı şıp diye buldular. 
4 Mayıs 1987 günkü Hürriyet'in ilk sayfasındaki habere göre 3 mayıs 1987 günü Van Üniversitesi kampüsünün hemen karşısındaki bir kafede arkadaşlarıyla oturan Mehmet Şirin Tekin adlı öğrenci, oruç tutmadığı için bıçaklanarak öldürülmüş. 30 kadar öğrencinin oruç tutmayan öğrencilere taşlı, sopalı ve bıçaklı saldırısında 5 kişi de ağır yaralanmış... 
Van Üniversitesi'nde bugün de benzeri bir hesaplaşma var. Ancak bu kez taraflar oruç tutan ve tutmayan öğrenciler değil, AKP iktidarı ile Atatürkçü rektör. Silah niyetine de taş, bıçak ve sopa yerine "kılıf giydirilmiş hukuk" kullanılıyor 



</TEXT>
</DOC>
