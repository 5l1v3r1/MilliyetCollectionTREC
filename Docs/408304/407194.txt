<DOC>
<DOCNO> 407194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/magazin/amag.html </URL>
<DATE> 2005/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarkan'ın kurdu ABD'ye atıldı 
</HEADLINE>
<TEXT>


"Atıl kurt" sözüyle ölümsüzleşen Tarkan serisinin en popüler filmi 'Tarkan Vikinglere Karşı' ile 'Yılmayan Şeytan' ABD'de DVD olarak piyasaya sürüldü. New York Times gazetesi de filmlere övgü yağdırdı 

DIŞ HABERLER 

'Türk sinemasının leziz örnekleri' 
AMERİKALI sinema tutkunlarının eski Türk filmlerine ilgisi artıyor. New York Times gazetesi, Kartal Tibet'in oynadığı 'Tarkan Vikinglere Karşı' ile Yılmaz Atadeniz'in 'Yılmayan Şeytan' filmlerine övgü yağdırdı. Gazete, 1970'lere damga vuran filmleri, "Türk sinemasının leziz örnekleri" diye tanımladı. Aynı DVD'de satışa sunulan filmler için 'mükemmel bir ikili' yorumu yapıldı. 

'Ülkenin tüm halıları kullanılmış' 
İKİ filmin 1960'lardan Yıldız Savaşları dönemine kadar popüler Türk sinemasının en güzel örneklerinden olduğu dile getirildi. İzleyici kitlesi olarak da "İslami yeniden canlanma öncesinde kırsal bölgedeki insanları hedef aldığı" ifade edildi. Tarkan filmindeki kostümlerin de ilgi çekici olduğu vurgulanırken, "Ülkenin tüm yün halıları bu filme seferber edilmiş" denildi. 


</TEXT>
</DOC>
