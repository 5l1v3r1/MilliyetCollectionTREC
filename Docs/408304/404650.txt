<DOC>
<DOCNO> 404650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sondun16.html </URL>
<DATE> 2005/12/19/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Irak'ta kaçırılan şoför de serbest 
</HEADLINE>
<TEXT>

     Irak'ta kaçırıldıktan sonra dün serbest bırakılan Alman arkeolog Susanne Osthoff'un Iraklı şoförünün de serbest bırakıldığı bildirildi. 
     Alman Haber Ajansı DPA , 25 Kasım'da kaçırılan Osthoff'un Iraklı şoförünün de serbest bırakıldığı yolunda bilgi edindiğini açıklarken, Dışişleri Bakanlığı'nın bir sözcüsü, şoför Halid El Şimani'nin nerede olduğunu bilmediklerini belirtti. 
     Osthoff'un Bağdat'taki Alman Büyükelçiliği'nde bulunduğu ve sağlık durumunun iyi olduğu kaydedildi. 
     Bazı Alman gazeteleri, Osthoff'un Ürdün üzerinden Almanya'ya getirilmesinin beklendiğini yazdı. Bazı yayın organları da Osthoff'un Almanya'ya dönüp dönmeyeceğinin henüz kesinlik kazanmadığını bildirdiler. 
     Bazı hükümet yetkilileri ise Osthoff'un kamuoyunda kaçırılmasına ilişkin açıklama yapmak istemediğini belirttiler. 
     Bild gazetesi, Osthoff'un Bağdat'ta rehin tutulduğunu, arabulucuların bunu uzun zamandır bildiklerini yazdı. Dışişleri Bakanlığı'nın bir sözcüsü bu bilgileri doğrulamadı. 
     Osthoff'un serbest bırakılması için fidye ödenip ödenmediği de henüz bilinmiyor. 
     Almanya Dışişleri Bakanı Frank-Walter Steinmeier, dün Osthoff'un serbest bırakıldığını açıklamıştı. 
     
</TEXT>
</DOC>
