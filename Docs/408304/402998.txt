<DOC>
<DOCNO> 402998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sondun16.html </URL>
<DATE> 2005/12/13/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Hilafet, Bush'un ağzına sakız 
</HEADLINE>
<TEXT>

     New York Times 

      Bush yönetimi yetkililerinin ağzına 'hilafet' sözü sakız oldu. 'Hilafet'i, 7. yüzyılda Ortadoğu'dan Güney Asya, Kuzey Afrika'dan İspanya'ya uzanan İslam İmparatorluğu'na atfen kullanan Bush yönetimi, Kaide'nin bunu diriltmeye çalıştığı söylemini kullanıyor. Söylemin mucidi olan Başkan Yardımcısı Dick Cheney, Eylül 2004'te "Kaide kati şeriat kurallarının uygulandığı hilafeti yeniden kurmak istiyor" demişti. Başkan George Bush, ay başında 'Kaide'nin Endonezya'dan İspanya'ya totaliter İslam emperyalizmi kurmak istediğini' söyledi. Savunma Bakanı Donald Rumsfeld, geçen hafta "Irak yeni bir hilafet üssüne hizmet edebilir" sözüyle dikkat çekti. İki hafta önce yardımcısı Eric Edelman, ABD'nin Irak'ta başarısız olması halinde teröristlerin hilafet kuracağını ileri sürdü. Merkez Komutanı John Abizaid, eylülde hilafetten dem vururken, "Hitler'in 'Kavgam'ından ne yapmak istediğini şimdi öğreniyoruz. Bu insanların da ne yapmak istediğini bilmek lazım" demişti. 
     
</TEXT>
</DOC>
