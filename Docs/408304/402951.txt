<DOC>
<DOCNO> 402951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/spor/ysenay.html </URL>
<DATE> 2005/12/13/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Gelecek gençlerde 
</HEADLINE>
<TEXT>



Fenerbahçe'nin Avrupa'dan kopuşu ve evine dönüşü, yönetimin camiaya yıllardır süregelen Avrupa'da başarı vaatleri sonrasında tam bir handikap olmuştur... 
Niyetimiz asla Daum yetersizliğinin altını ateşleyerek "aleve benzin dökmek" değildir... Çünkü bu konuda ne denli teknik tariflere girersek girelim, yönetim hemen tavrını koymakta ve 2007'ye kadar Alman hocanın mukavelesi olduğunu hatırlatmaktır kamuoyuna... Bu tarihten benim anladığım şudur belki 2008'lere, belki de 2010'lara kadar Fenerbahçe, Avrupa Şampiyonlar Ligi ve UEFA'da dikiş tutturamayacaktır... Öyle ya, Türkiye'de kadro gücü asla tartışılmaz Fenerbahçe'nin... Kendisine en korkulu rakip gördüğü Galatasaray'dan daha derli toplu transferler yapıp, sezona kilitlendiği zaman artık önlerine kimler çıkıp, Fenerbahçe'ye "dur" diyebilir ki .. Ama takım birçok maçı defans ağırlıklı oynayıp, bilinen usta ayakların bireysel çıkışlarından gelişen gol veya gollerle kazanıyormuş, kimin umurunda .. Sonuçta 3 puan cepte ya, yeter de artar bile... Ancak sarı - lacivertli yönetimin önümüzdeki ara transferde "Nihat başta olmak üzere pahalı ve nazlı şöhretlere" para kaptırmasından yana değilim doğrusu... Çünkü Avrupa'da dikiş tutturamayan yerli ve yabancılar paranın Fenerbahçe'de olduğunu bilmekte ve kapağı sarı - lacivertli formaya atmak istemektedirler... Özellikle hin oğlu hin menajerlere bu konuda çok dikkat etmek gerekir... 
Fenerbahçe'nin "Avrupa çaplı yeni bir ekip" yaratması planlanıyorsa eğer, son maçta PSV'nin yaptığını izlemek gerekmektedir... 17 yaşındaki Aissati, 20'lik oyun kurucu Afellay gibi futbolcuları Almanya alt yapısından bulmak da kolaydır, Türk milli takımlarının gençler seviyesinden de... Belki Nuri Şahin gibi "süper yetenek" yakalamak zordur... Ama Önder gibi Fener defansında Luciano'nun defolu hareketlerini de örterek oynayan gençleri şimdiden tarayıp, bulmak Fenerbahçe yönetimi için zor ve ikinci bir iştir belki... Ama Avrupa'da söz sahibi olabilmenin yolları bu gençleştirme harekatından geçmektedir... Göreceksiniz Fenerbahçe'nin Avrupa vitrinlerindeki "spot ışıkları" söndükten sonra önce Anelka, sonra Nobre ve diğer yabancıların ligin ikinci yarısındaki oyun tempoları psikolojik olarak düşecektir. Çünkü onlar Fenerbahçe'nin Avrupa'da zirve yapacağını düşünerek geldiler bu ülkeye.. Şimdi lig yarışmaları kontrat gereği para kazandırmaktan öte bir şey ifade etmeyeceği için silik kalacaklardır ikinci yarıda... Bilmem Fenerbahçe'nin dertlerini anlatmak için daha daha fazla lafa gerek var mı .. 



</TEXT>
</DOC>
