<DOC>
<DOCNO> 404057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sonspo07.html </URL>
<DATE> 2005/12/16/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
UEFA'da Skandal D. Bükreş, benzeri görülmemiş bir şekilde veda etti 
</HEADLINE>
<TEXT>

     D.Bükreş eşi benzeri görülmemiş bir şekilde UEFA Kupası’na veda etti. Chihahia’nın vuruşu 94.00’te Marsilya filelerine gitti. 4 dakika uzatmayı işaret eden hakem Santiago sürenin bittiği gerekçesiyle top havadayken maçı bitirdi. 
     
     Sahada kıyamet koptu 

     Marsilya ile Dinamo Bükreş arasında oynanan UEFA Kupası’nda futbol sahalarında ender görülen bir olay yaşandı. Mücadele Ribery’nin de forma giydiği ev sahibi ekibin 2-1’lik üstünlüğüyle devam ederken, uzatma dakikalarında Chihahia, Marsilya defansından kaptığı topu kaleye gönderdi. Meşin yuvarlak Barthez’in bakışları arasında filelerle buluştu. Ama 4 dakika uzatmayı işaret eden hakem Santiago zamanın bittiği gerekçesiyle golü vermedi. İşte bu andan sonra kıyamet koptu. Rumen ekibinin oyuncuları uzun süre Santiago’ya itiraz etti ama İspanyol hakemin kararı kesindi. 
     
     Vurduğu an 93.56 

     Televizyon görüntüleri Chihahia topa vurduğu anda dakikanın 93.56 olduğunu gösteriyordu. Meşin filelerle buluştuğunda saat 94.00’ı saliseler geçiyordu. Ama Santiago’nun eşi benzeri görülmemiş bir refleksle golü iptal etmesi akıllarda birçok soru işareti bıraktı. Bir dönem Galatasaray’da top koşturan Tamas ve Bratu’nun da forma giydiği D.Bükreş bu kararla UEFA Kupası’na veda ederken, Levski’yi son dakikada deviren Uğur Yıldırımlı Heerenveen de 3. tura yükseldi. İtiraza hazırlanan D.Bükreş’de teknik direktör Andone 25 yıllık kariyeri boyunca böyle bir olay yaşamadığını ifade etti. 
     
     Liverpool için çok kolay oldu 

     Japonya’da yapılan Dünya Kulüplerarası Futbol Şampiyonası’nda Liverpool, Deportivo Saprissa’yı 3-0 yenerek, finale ismini yazdırdı. Karşılaşmada baştan sona üstün bir oyun ortaya koya İngiliz ekibini, Kosta Rika temsilcisi karşısında galibiyete götüren golleri Crouch 2 ve kaptan Gerrard kaydetti. Liverpool üst üste 11. maçında sahadan gol yemeden ayrılıp, kulüp rekorunu kırdı. Teknik direktör Benitez maç sonrası yaptığı açıklamada Liverpool, müzesinde eksik olan tek kupanın bu olduğunu belirtip, şampiyonluktan başka birşey düşünmediklerini söyledi. Kırmızı-Beyazlılar pazar günü Tokyo’da oynanacak final maçında Brezilya’nın Sao Paulo takımıyla mücadele edecek. 
     
     A.Madrid saldırıyor 

     İspanya Ligi’nde bir türlü istediği sonuçları alamayan Atletico Madrid gözünü ara transfere dikti. Marca gazetesi, Kırmızı-Beyazlılar’ın Dinamo Moskova’nın Portekizli yıldızı Maniche ve Dortmund’un Çek süperstarı Rosicky’e teklif götürdüğünü yazdı. Haberde Atletico yönetiminin bu transferler için kesenin ağzını açtığı belirtildi. A.Madrid, La Liga’da 10. sırada bulunuyor. 
     
     Roy Keane Celtic’de 

     Transferi yılan hikayesine dönen Roy Keane, Celtic’le anlaştı. 12 yıl formasını giydiği Manchester United ile bağlarını kopardıktan sonra 10’u aşkın takımın transfer teklifinde bulunduğu 34 yaşındaki İrlandalı yıldız, İskoç ekibiyle 2007 Haziran ayına kadar sözleşme imzaladı. M.United’da 90 bin pound alan Keane’in Celtic’den haftalık 40 bin pound kazanacağı bildirildi. 

     
</TEXT>
</DOC>
