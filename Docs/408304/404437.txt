<DOC>
<DOCNO> 404437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/spor/axspo01.html </URL>
<DATE> 2005/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Carew'de son nokta 
</HEADLINE>
<TEXT>


Norveçli golcünün menajeri Per Flod, Barcelona Asbaşkanı Begiristain'in, "Carew ile görüşüyoruz" açıklamasını reddetti, "Futbolcum Beşiktaş'ta mutlu ve kalmak istiyor" dedi 

ALİCAN ESENCİ 


'Sadece bir kez...' 
BARCELONA Asbaşkanı Txiki Begiristain'in, "Carew ile görüşmelerimiz sürüyor" haberi, en etkili ağızdan yalanlandı. Larsson'un sakatlığının ardından forvet arayan Katalan kulübüyle aralık ayı içinde sadece bir kez görüştüğünü söyleyen Carew'in Menajeri Per Flod, "Begiristain'in söylediği gibi Norveç'te değilim. Futbolcum Beşiktaş'ta mutlu ve ayrılmak istemiyor" dedi. 

'Resmi teklif yok' 
FLOD, "Transfer hakkındaki söylenenleri gazetelerden takip ediyorum. Üstelik kulübe gelen resmi bir teklif de yok" diyerek dedikodulara son noktayı koydu. Bu söylentilerin ardından Beşiktaşlı yöneticilerle de bir görüşme yaptığını ifade eden Norveçli yıldızın menajeri, Barcelona'nın Carew'i değil Arjantinli ya da Hollandalı bir golcüyü kadrosuna katacağını iddia etti. 

Ümit Yönetimin işi 

SÜLEYMAN HATISARU 

DENİZLİSPOR ile bağlarını koparan, ancak Beşiktaş'a dönüşü belirsizlik içinde olan Ümit Aydın, sonunda isyan etti. Gerekirse PAF takımıyla idman yapacağını ancak Siyah - Beyazlılar'dan ayrılmayacağını belirten genç futbolcu, "Bosque'nin gelmemi istemediğine inanmıyorum. Bire bir görüşmelerimizde bana söylediklerini herkes biliyor. Bu yorumu yapan bir insan, nasıl beni istemez anlamıyorum. Bence bu yönetimin işi Şu anda takımda her şey arap saçına dönmüş durumda" dedi. 

Orman'dan bombardıman 

CENGİZ MALGIR 

'Beceriksizlik' 
YILDIRIM Demirören ile girdiği başkanlık yarışını 162 oyla kaybeden Fikret Orman, yönetimin 6 aylık icraatlarını masaya yatırdı. Beşiktaş'ta, özellikle transferler konusunda eleştiride bulunan Orman, "Acemice ve bilinmeden yapılırsa, acısını kulüp çeker. 4.5 milyon euro verdiğiniz Juanfran'ı, bugün satıyorsunuz. Bunu kim alır, kim karşılar Böyle beceriksizlik olmaz. Camia mutsuz. Ben de bu camianın bir ferdi olarak mutsuzum" dedi. 

'Kariyer yetmez' 
ORMAN, Bosque'nin mükemmel bir şahsiyet olduğunu fakat çok yüksek maliyette çalışan insanların 'iyi insan' olmasının yeterli olmadığını söyledi, "Kızımıza damat almıyoruz ki, Beşiktaş'a antrenör alıyoruz" diyerek de yönetimi eleştirdi. Sadece kariyerin yeterli olmadığını ifade eden Orman şöyle devam etti "Türkiye'nin en kariyerli hocası Şenol Güneş. Dünya üçüncülüğü var. 'Güneş hocamız olsun mu' diye sorun, çok az istek alır." 


</TEXT>
</DOC>
