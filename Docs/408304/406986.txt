<DOC>
<DOCNO> 406986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/soneko15.html </URL>
<DATE> 2005/12/27/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Mobilyacı, hipermarkete kucak açtı 
</HEADLINE>
<TEXT>

     Tolga Albay AA 

Küçük esnaf ve büyük mağazalar arasında yaşanan mücadele, mobilya sektöründe tersine döndü. İzmir'de mobilyacılar, sektörün dev mağazası IKEA'nın mağaza açmasını destekledi. 
     AA muhabirinin sorularını yanıtlayan İzmir Marangozlar ve Mobilyacılar Odası Başkanı Mustafa Kara, 2006 yılında İzmir'de de bir mağaza açmayı planlayan IKEA'nın bu yatırımını desteklediklerini belirtti. 
     Mobilya sektörünün tüketici tercihlerinin belirlenmesi açısından diğer sektörlerden farklı yapıda olduğunu kaydeden Kara, bu alanda IKEA tipi büyük bir alışveriş merkezinin sektörü hareketlendireceğini ifade etti. Rekabetten korkmadıklarını belirten Kara, ''IKEA'nın hem tüketiciye hem küçük üreticiye olumlu katkılarının olacağını düşünüyoruz. IKEA üretici değil. Dolayısıyla İzmir'de de üretim yaptıracaklar. Bu da fason da olsa iş hacminde önemli bir artış anlamına geliyor'' dedi. 
     
     MAĞAZA SAYISI ARTIYOR 
     IKEA Türkiye Genel Müdürü Mikael Bartroff, mağaza sayısının artmasıyla Türkiye'den yapılan alım miktarının da artacağını söyledi. IKEA'nın 2001 yılında Türkiye'yi en önemli alım merkezleri arasına soktuğunu belirten Bartroff, IKEA Dış Ticaret'e, 40 yerli tedarikçinin ürün sağladığını kaydetti. 
     Maya Grubuyla yapılan franchise anlaşmasıyla Mayıs ayında İstanbul'da mağaza açtıklarını belirten Bartroff, ikinci mağazayı 2006 yılında İzmir'deki Forum Bornova içinde açmayı planladıklarını bildirdi. 
     
     TEKSTİL VE SERAMİK ALIMI 
     İlk mağaza açıldıktan sonra Türkiye'den direkt mal alımına başladıklarını belirten Bartroff, şöyle konuştu 
     ''Mağaza sayısının artması ile beraber IKEA, Türkiye'deki alım yapılan noktaların sayısını yüzde 40-50 oranında artırmayı hedeflemektedir. 2004 yılında Türkiye'den 240 milyon dolarlık alım yapıldı. Türkiye'de mağazamızda bulunan 400 ürün iç pazardan sağlanmaktadır.'' IKEA'nın, standartlarına göre üretim yapabilen üreticilerle uzun vadeli işbirliğine gittiğini ve bu şirketlerin kendilerini güvende hissetmelerini sağladığını belirten Bartroff, çalıştıkları birçok üreticinin yurtdışı pazarlara açılmaya başladığına dikkati çekti. 
     Türkiye'nin özellikle yatak örtüsü ve nevresim takımında en büyük tedarikçi olduğunu kaydeden Bartroff, IKEA'nın, tekstil ürünlerinin yüzde 20'sini Türkiye'den sağladığını, seramikte de Romanya ile birlikte en büyük 2 tedarikçiden biri olduğunu kaydetti. 
     Türk tüketicisinin evine düşkün olduğunu ve evi için para harcadığını ifade eden Bartroff, fiyatlama stratejisiyle pazarı büyüttüklerini ifade etti. 
     
     ESNAF'IN BÜYÜK MAĞAZA YATIRIMI 
     Öte yandan, İzmir'deki yaklaşık 140 mobilya üreticisinin oluşturduğu İzmir Mobilya ve Malzemeleri Sanayi ve Dış Ticaret A.Ş İZMAŞ büyük mobilya marketleri kurmaya hazırlanıyor. 
     İZMAŞ'ın ilk mağazasını Gaziemir eski Yimpaş mağazasının bulunduğu binada 2006 yılı başında diğer mağazalarını ise Bornova ve Çiğli ilçelerinde açacağı kaydedildi. 
     
</TEXT>
</DOC>
