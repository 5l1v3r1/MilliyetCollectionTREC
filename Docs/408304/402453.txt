<DOC>
<DOCNO> 402453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/spor/ysenay.html </URL>
<DATE> 2005/12/11/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
İki takım da büyüktü 
</HEADLINE>
<TEXT>



Ali Sami Yen'deki önemli derbide geceyi ve üç puanı kazanmak adına büyük bir kapışma yaşanmaktaydı. Önce Kara Kartal, oyundaki futbol düşünceleri ve sahaya ritmlemeleri konusunda ilk devrede Cim-Bom'dan oldukça üstün bir gece yaşamaktaydı. Siyah-beyazlı ekibin fizik güç olarak aynı kadroyla Tigana sonrası böylesine ayaklanması doğrusu ya dikkate değer bir gelişmeydi Galatasaray'a karşı... Önce çabuk açılıp, kapama ve sahayı kullanma gibi futbol oyununun en önemli gerçeğini iyi aşılamış Tigana ekibine... Dar alanlardan çabuk çıkışlar, hücumdaki toplarda İbrahim Toraman'ı yan direklere hedefleyen ve çabuk hareketlere girmeden maç kazanmanın zorluğunu da Beşiktaş odası ve idmanlarında haykıran kişinin Tigana olduğu muhakkak... Yoksa sezon başından beri "salkım saçak" bir dağınıklığın içinde koşuşan Kartal yavrularının dün yenilmelerine rağmen böylesine palazlanıp, Galatasaray'ın Ali Sami Yen ufuklarında gürül gürül kanat çırpmaları kolay mıydı Tigana öncesindeki Beşiktaş'ta... 

Mondragon alarmı 
Galatasaray da özellikle ikinci yarıda oynaması gerektiğinin üstündeki bir mücadeleyi koyuyordu rakibinin karşısına... Onlar da klasik top kullanma klaslarını eksiksiz ve ısrarla canlı tutuyorlar ve kalabalık Kartal savunmasını aşmak adına her türlü hücum kompozisyonunu tatlı-sert hareketlerle, ama futbolun doğasına uygun sürdürüyorlardı. Sabri, Cihan sağ kulvarı yaşatmakta özen gösteriyorlar, ancak sağ tarafta Ergün ve Hasan Şaş'ın yoklukları açıkça belli oluyordu sarı-kırmızılı formada... Bu arada İbrahim'in özellikle ikinci golündeki yanlış duruşuyla kalede Mondragon da galibiyete rağmen "kırmızı alarm" durumuna düşmekteydi işin doğrusu... 
Evet, ikinci yarı peş peşe Iliç patlamasıyla iki gole kavuşan sarı-kırmızılı ekip, bir anda sahadaki havayı her manada kendi lehine çevirmekteydi. Özetlersek ilk yarıda Kartal'ın havalandığı, ikinci 45'te ise Galatasaray'ın 3 puan için varını yoğunu döktüğü bir futbol emekçiliği vardı oyunda... Puanları Cim-Bom hak etmiş olabilir. Ama Beşiktaş'ın da dünkü yüksek tempolu derbide taraftarlarından "güvenoyu aldığını" kabul ve taktir etmeliyiz. 


</TEXT>
</DOC>
