<DOC>
<DOCNO> 407422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sontur29.html </URL>
<DATE> 2005/12/28/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Fuhuş ihbarlarının yüzde 74'ü erkeklerden geldi 
</HEADLINE>
<TEXT>

     Türkiye'de fuhşa zorlanan kadınların kurtarılması ve suçluların adalete teslim edilmesi amacıyla Birleşmiş Milletler tarafından başlatılan ücretsiz telefon hattı uygulamasının başarılı olduğu bildirildi. 
     Alo 157 ücretsiz telefon hattı uygulamasına ihbarların yüzde 74'ünün Türk erkeklerinden gelmesi ise BM yetkililerini çok şaşırttı. 
     Alo 157 uygulamasını mayısta başlatan BM Uluslararası Göç Örgütü IOM Türkiye yetkilisi Marielle Lindstrom, İngiliz The Independent gazetesine yaptığı açıklamada, Türkiye'de 6 ayda, çoğu Ukrayna, Moldova, Romanya ve Rusya'dan gelen 100 kadının kurtarıldığını ve Türk polisinin 10 fuhuş şebekesini çökerttiğini söyledi. 
     Alo 157 hattına beklenmedik şekilde ihbarların yüzde 74'ünün erkeklerden geldiğini belirten Lindstrom, ''Bu benim için çok şaşırtıcı oldu. Bunu Avrupa'da başka bir yerde görmedim. Türk erkeklerinin kadınlara geleneksel bir bakış tarzı var. Fahişeleri kullanmayı umursamıyorlar ancak kadının bunu kendi isteğiyle yapmasını istiyorlar, eğer isteği dışında yapıyorsa bu onurlarını etkiliyor'' diye konuştu. 
     
</TEXT>
</DOC>
