<DOC>
<DOCNO> 407828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/siyaset/siy02.html </URL>
<DATE> 2005/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Turşu olmasın ricası 
</HEADLINE>
<TEXT>


10 Ocak'ta Türkiye'ye gelecek olan Japonya Başbakanı Koizumi için yemek uyarısı yapıldı. Büyükelçilik, Koizumi'nin turşu değil şarap sevdiğini iletti 

ABDULLAH KARAKUŞ Ankara 


Başbakan Recep Tayyip Erdoğan, 10 Ocak'ta Japonya Başbakanı Juniçiro Koizumi'yi ağırlayacak. Koizumi, 15 yıl sonra Türkiye'ye gelecek ilk Japonya Başbakanı olacak. 
Kurban Bayramı'nın birinci günü Koizumi ile görüşecek Erdoğan, Başbakanlık Konutu'nda yemek de verecek. "Suşi"si ile ünlü Japonya'nın Ankara Büyükelçiliği yetkilileri ise bu konuda ilginç uyarılarda bulundu. "Geleneksel Türk yemekleri ikram edilecek" diyen Başbakanlık yetkilileri ile temasa geçen elçilik görevlileri, Koizumi'nin "turşu" yemeyeceğini ve sofrada yer almaması gerektiğini dile getirdi. Koizumi'nin şarap sevdiğini özellikle vurgulayan yetkililer, diplomatik bir dille "mönüde yer alması gerektiği" mesajı verdiler. 

Çayı acı bulmuştu 
Erdoğan ise geçen yılki Japonya ziyaretinde Japon çayını acı bulmuş ve beğenmemişti. Japon yetkililer, geleneksel seremoni ile ikram edilen çayı içince, "Acı olması nedeniyle bir daha bunu içmem" diyen Erdoğan'a, şeker atması önerisinde bulunmuştu. 
Türkiye'de üç gün kalacak Koizumi, Ankara ve İstanbul'da temaslarda bulunacak. 


</TEXT>
</DOC>
