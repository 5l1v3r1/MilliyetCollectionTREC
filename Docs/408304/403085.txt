<DOC>
<DOCNO> 403085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sonsiy03.html </URL>
<DATE> 2005/12/13/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
Şemdinli raporunda Büyükanıt Paşa'ya eleştiri 
</HEADLINE>
<TEXT>

     ANKARA Milliyet 

AKP'li Mehmet Elkatmış'ın başkanlığını yaptığı TBMM İnsan Hakları İnceleme Komisyonu, Hakkari'nin Şemdinli ilçesinde yaşanan bombalama olayının ardından hazırladığı taslak raporda, Kara Kuvvetleri Komutanı Orgeneral Yaşar Büyükanıt'ı, yargıyı etki altına almakla eleştirdi. 
     9 Kasım'da eski PKK'lı Seferi Durmaz'a ait kitapevinin bombalanması ve sonrasında yaşanan gerginliğin ardından bölgeye giderek vatandaşlar ve yetkililerle görüşen komisyon üyeleri, olaylarla ilgili bir taslak rapor hazırladı. Alt komisyon tarafından hafta içinde son şekli verildikten sonra üst komisyona sunulacak taslakta, bombalama olayına karıştığı iddiasıyla tutuklanan astsubay Ali Kaya için, "Kendisini tanırım, iyi askerdir" diyen Orgeneral Büyükanıt'ın da adı yer aldı. Orgeneral Büyükanıt'ın bu açıklamalarının yargıyı etkilediği belirtilen taslağa, yargıyı etkileyici açıklamanın "suç olduğu" yasa metni de konuldu. 
     
     F- 16 eleştirisi 
     Yüksekova ilçesindeki protesto gösterilerinde hayatını kaybeden 3 kişinin cenaze töreni sırasında F - 16'ların uçması da eleştirilen taslakta, bir diğer eleştiri noktasını da, bombalama olayının arıdından, jandarma için çalıştığı öne sürülen ve el bombasını attığı iddia edilen PKK itirafçısı Veysel Ateş'in tutuklanırken, astsubaylar Demir ile Özcan İloğlu'nun hemen serbest bırakılması oluşturdu. 
     
     "Yargı desteklensin" tavsiyesi 
     Bölgede soruşturmanın selameti için yargı mensuplarının desteklenmesini de isteyen komisyon, taslakta, bu çerçevede gerekirse eleman desteği sağlanması gerektiğini de vurguladı. Taslakta "Bombalamanın ardından, askeri personelin evlerine saldırılması, Türk bayrağının indirilmesi ve yakılması olaylarına karışanlar ile hak ve özgürlükleri kötüye kullananlar hakkında da yasal işlem yapılmalıdır" ifadelerine de yer verildi. 
     
     İtirafçılar uzaklaştırılmalı 
     İtirafçılık müessesi ve faili meçhul cinayetlerin de altı çizilen taslakta, itirafçılığın bölgede bir sorun haline geldiği vurgulanarak şöyle denildi "İtirafçı olarak bilinen haber elemanları, kanuni görevlerini yaptıktan sonra yeni kimlikleri verilerek bölgeden derhal uzaklaştırılmalıdır. Bu kişilerin devlet veya devlet içerisindeki bazı gruplarca kullanıldığı izlenimini veren devlet-itirafçı ilişkisine son verilmelidir." Doğu ve Güneydoğu Anadolu bölgelerinde meydana gelen faili meçhul olaylara bazı güvenlik görevlilerinin karıştığının daha önceki meclis komisyonlarınca tespit edildiğinin belirtildiği raporda, kamu görevlisi olup kendisini devletin kurtarıcısı gibi gören ve yasa dışı faaliyetlere karışanların barındırılmasına asla izin verilmemesi istendi. 
     
</TEXT>
</DOC>
