<DOC>
<DOCNO> 408120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/guncel/gun02.html </URL>
<DATE> 2005/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Erçel'e 11 ay ceza 
</HEADLINE>
<TEXT>


Eski Merkez Bankası Başkanı Gazi Erçel, 2001 krizinde görevini kötüye kullandığı gerekçesiyle 11 ay 20 gün hapse mahk m edildi. Ceza, 1536 YTL para cezasına çevrildi 

ANKARA Milliyet 

Eski Merkez Bankası Başkanı Gazi Erçel, 2001 ekonomik krizi sürecinde bankanın çalışma saatleri dışında piyasaya 124 milyon dolar sattırdığı, Halk Bankası'ndaki 57 milyar 879 milyon 761 bin 941 liralık kişisel mevduatını devalüasyondan 2 gün önce 83 bin 952 dolara çevirerek görevini kötüye kullandığı gerekçesiyle 11 ay 20 gün hapse mahk m edildi. Merkez Bankası'ndaki görevi nedeniyle mahk m olan ilk bürokrat olan Erçel'in hapis cezası 1536 YTL paraya çevrildi. 
Erçel'in, görevini kötüye kullandığı iddiasıyla yargılandığı davaya, dün Ankara 11. Asliye Ceza Mahkemesi'nde devam edildi. Erçel'in avukatları, müvekkillerinin beraatını istedi. Savcı İsmail Akdoğan da, daha önceki görüşünü tekrarlayarak, Erçel'in cezalandırılmasını istedi. 
Yargıç Fevzi Şıngar, Erçel'in, "Çalışma saatleri dışında 124 milyon doları satmak, Halk Bankası hesabındaki 57 milyar 879 milyon 761 bin 941 lira kişisel mevduatını 19 Şubat 2001'de 83 bin 952 dolara çevirmek suretiyle görevini kötüye kullandığı" kanaatine vardı. 
Şıngar, Erçel'i lehe hüküm içeren eski TCK'nın "görevi kötüye kullanma" suçunu düzenleyen 240 1 maddesi uyarınca 1 yıl hapis, 141 YTL adli para ve 3 ay memuriyetten men cezasına mahk m etti. 

Eski TCK uygulandı 
Cezayı, yine eski TCK uyarınca 6'da 1 oranında yükselterek "1 yıl 2 ay hapis, 164 YTL para ve 3 ay 15 gün memuriyetten men"e çeviren Şıngar, Erçel'in ifadelerini "hafifletici neden" sayarak 11 ay 20 gün hapis, 136 YTL adli para ve 2 ay 27 gün memuriyetten men cezasına hükmetti. Şıngar, daha sonra hapis cezasını 1536 YTL adli paraya çevirdi. 

Temyize gidecek 

Eski Yargıtay Cumhuriyet Başsavcısı Sabih Kanadoğlu tarafından açılan davanın iddianamesinde, Erçel, dalgalı kura geçilen 22 Şubat 2001'den birkaç gün önce, bankalara, Türk Lirası karşılığı olmadığı ABD doları satmak ve kişisel hesabını devalüasyondan önce dolara çevirmekle suçlanıyordu. 
Yakınlarına menfaat sağladığı da iddia edilen Gazi Erçel için 4.5 yıla kadar hapis cezası talep ediliyordu. 
Erçel'in, kararı temyiz edeceği ve kararın Yargıtay'da bozulacağına inandığını söylediği öğrenildi. 



</TEXT>
</DOC>
