<DOC>
<DOCNO> 407306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/soneko09.html </URL>
<DATE> 2005/12/28/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Dikkat edin, vergi iadesi yüzünden ceza ödemeyin... 
</HEADLINE>
<TEXT>

     Türkan Al 

Maliye Bakanlığı, geçersiz, sahte ve yanıltıcı belgelerle devletten haksız vergi iadesi alınmasını engellemek için harekete geçti. 
     A.A muhabirinin edindiği bilgiye göre, Gelir İdaresi Başkan Vekili Osman Arıoğlu, vergi iadesi konusunda teşkilata bir iç genelge gönderdi. 
     Ücretlilerin vergi iadesiyle ilgili harcama kalemlerinin sıralandığı genelgede, bu harcamaların Türkiye'de yapılması ve gelir ya da kurumlar vergisine tabi olan mükelleflerden alınan belgelere dayandırılması gerektiği hatırlatıldı. 
     Ücretlilerin, vergi indirimi bildirimlerini 20 Ocak'a kadar işyerlerine vereceğine işaret edilen genelgede, ''Sahte veya muhteviyatı itibarıyle yanıltıcı belgeler kullanmak veya belgelerde tahrifat yapmak ya da diğer suretlerle, vergi indirimi tutarının fazla hesaplanmasına neden olunması halinde, bu cezalı olarak geri alınacak'' denildi. 
     
     VERGİ İADESİ TALİMATLARI 
     Arıoğlu'nun genelgesinde, daha sonra Gelir İdaresi çalışanlarına şu uyarılarda bulunuldu 
     ''-Kamu kurum ve kuruluşlarıyla değişik iş kollarındaki özel işletmelerden örnekleme suretiyle seçilecek mükellefler nezdinde, bildirimlerin Ocak ve Şubat 2006 aylarında ivedilikle taranması sağlanacak, bu konuda Vergi Dairesi Başkanlıklarınca gerekli düzenlemeler yapılarak, tedbirler alınacak. 
     -Vergi indiriminde sahte fatura veya fiş kullanıldığına dair ihbarlar, ivedi olarak değerlendirilecek. 
     -Yaygın ve yoğun vergi denetimlerinde ruhsatsız olarak kullanılan ödeme kaydedici cihazlarla, perakende satış fişi düzenleyenlerin tespiti için özel hassasiyet gösterilecek. 
     -Yapılan tespitler, bir form halinde 14 Nisan 2004 tarihine kadar Gelir İdaresi Başkanlığı'na gönderilecek.'' 
     
     ÜCRETLİYE BİLGİ, İŞVERENLERE UYARI 
     Bu arada Ankara Vergi Dairesi Başkanlığı da, vergi iadesine yönelik bir dizi tedbir aldı. 
     Vergi Dairesi Başkanı Cemal Boyalı'nın verdiği bilgiye göre, ücretli kenti olarak anılan Ankara'da, öncelikle işçi ve memurlar ile emekliler için Vergi İadesi Rehberleri hazırlandı. 
     Vergi iadesine ilişkin her türlü bilginin yer aldığı ''Ücretlilerde Vergi İndirimi Rehleri'' kamu ve özel sektör kuruluşlarına gönderilerek, çalışanlara dağıtılacak. ''Emeklilerde Vergi İadesi Rehberi'' ise başta Ziraat Bankası olmak üzere, emekli maaşı ödeyen bankalar kanalıyla emeklilere ulaştırılacak. 
     Ankara'da, Vergi Dairesi Başkanı Cemal Boyalı imzasıyla kamu kuruluşları ve en az 50 işçi çalıştıran özel sektör işletmelerine de birer uyarı yazısı gönderildi. 
     İşverenlerin, çalıştırdıkları ücretlilerin vergi indirimi yoluyla kesilen vergilerinden sorumlu olduğuna dikkat çekilen yazıda, şu görüşlere yer verildi 
     ''Kurumunuz yetkililerinin müteselsilen sorumluluk uygulamasına maruz kalmaması için çalışan personel tarafından vergi indirimine konu belgeler titizlikle incelenmelidir. Bu incelemeler neticesinde, sahte veya muhteviyatı itibarıyle yanıltıcı belge şüphesi taşıyan, üzerinde tahrifat yapılan, ücretlinin kendisi, eşi ve çocuklarına ait olmayan, harcama kalemi olarak ve tarihi itibarıyle vergi indirimine konu edilemeyecek olan belgelerin tespiti halinde bunların bildirimden çıkarılması hususunda gerekli özeni ve dikkati göstermeleri yönünde personel uyarılmalıdır. 
     Sahte belge kullananlara 18 aydan 3 yıla kadar ağır hapis cezası, yanıltıcı belge kullananlara ise 6 aydan 3 yıla kadar hapis cezası hükmolunacağı bildirilmelidir.'' 
     
     NİSAN'DA DENETİM BAŞLIYOR 
     Ankara Vergi Dairesi Başkanı Cemal Boyalı, A.A muhabirine de, işletmelerin 2006 yılı Mart ayı sonuna kadar vergi indirimine konu belgeleri kontrol edeceğini, Nisan ayından itibaren de vergi denetim elemanlarının bu konuda denetime başlayacağını söyledi. 
     Boyalı, ''Nisan başında yapılacak denetimler için işyerleri, vergi iadesine ilişkin belgeleri hazır halde tutacaklar. Biz, örnekleme yoluyla çeşitli işletmelerden bildirimler alacağız. Değerlendirmelerimiz sırasında, çok sayıda hatalı bildirim bulunan işyerlerinde, bu defa daha kapsamlı bir incelemeye gideceğiz'' dedi. 
     
</TEXT>
</DOC>
