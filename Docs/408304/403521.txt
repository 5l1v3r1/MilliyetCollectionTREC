<DOC>
<DOCNO> 403521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/ekonomi/eko01.html </URL>
<DATE> 2005/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis'te et polemiği 
</HEADLINE>
<TEXT>


Çalışanların alım gücündeki artışı et hesabıyla anlatıp, 'Bazıları sosyete kasaplarındaki fiyatı esas alıyor. Ona bakmayın' diyen Maliye Bakanı Kemal Unakıtan'a CHP'den, 'Seninki kaçak et fiyatı' eleştirisi geldi 

ANKARA Milliyet 

TBMM Genel Kurulu, 2006 yılı bütçe görüşmelerine Maliye Bakanı Kemal Unakıtan'ın ekonomiye ilişkin 'pembe tablo' çizdiği konuşmasıyla başladı. 
Türkiye'nin düzlüğe çıktığını söyleyen Unakıtan, "Bugün dünden daha iyi, yarın daha da iyi olacak" dedi. Unakıtan, bütçenin 1971'den beri açık verdiğini, ilk kez bu hükümet döneminde nominal olarak bütçe açığında düşüş sağlandığını anlattı. 2005'te 29.1 milyar YTL tutarındaki bütçe açığı hedefinin 14.6 milyar YTL olarak revize edildiğini kaydeden Unakıtan, böylece Maastricht kriterlerinin yakalandığını söyledi. 

'Fasa - fiso yok' 
Unakıtan, enflasyon yüzde 8'in altına indirilirken, çalışanlara, enflasyonun üzerinde artış yapıldığını da belirterek şöyle konuştu 
"Temel gıda maddeleriyle hesaplıyoruz, öyle fasa - fiso yok. Kasım 2002'yle kıyaslandığında Ekim 2005'te bir aylık net asgari ücretle yüzde 58 daha fazla ekmek, yüzde 42 daha fazla toz şeker, yüzde 63 daha fazla süt, yüzde 89 daha fazla ayçiçek yağı, yüzde 34 daha fazla dana eti satın alınabilmektedir." 
"Bazıları sosyete kasaplarındaki fiyatları esas alıyor. Ona bakmayın" diyen Unakıtan, salondan, "Seninki kaçak et fiyatı" diye laf atılması üzerine, "Kaçak değil, halk pazarlarına inin, halkın içinden geldik biz. Oralardaki fiyatlara bakın" karşılığını verdi. 

Bütçe performansı 
Unakıtan, CHP sıralarından tepki alırken, konuşmasını, "Bugün dünden daha iyidir, yarın daha da iyi olacaktır. Bütçe imk nları çerçevesinde dar gelirlilerin durumunu daha da iyileştirmek, temel önceliklerimiz arasındadır" diye sürdürdü. Unakıtan, ocak - kasım dönemi bütçe performansına ilişkin de şu bilgileri verdi 
"2003 - 2004 Ocak - Kasım'da sırasıyla 33 ve 24.4 milyar YTL olan bütçe açığı, bu yılın aynı döneminde 5.4 milyar YTL'ye düşmüştür. Uzun yıllardan beri örneğine rastlanmayan bu sonuçlar bütçenin faiz cenderesinden kurtarılması sayesinde elde edilmiştir." 

Sosyal güvenlik uyarısı 
Milletvekillerinden sosyal güvenlik yasalarına destek isteyen Unakıtan, "İnsanlar 38 - 40 yaşında emekli edildi. Bunun cezasını Türk milleti çekiyor. Meclis'e getirdiğimiz sosyal güvenlik yasalarıyla ilgili alacağınız kararlar çok önemli. O yasaların bir an önce yasalaşması Türk milletinin menfaatine olacak. Onları engellemek de tersine olacaktır" dedi. 

Temel bütçe büyüklükleri 2006 yılı bütçe büyüklüklerinden bazıları şöyle Milyar YTL Bütçe giderleri 157.3 Bütçe gelirleri 144.1 Bütçe açığı 13.2 Faiz dışı fazla 33.0 Personel giderleri 35.6 Mal ve hizmet alımları 15.9 Faiz giderleri 46.3 KİT görev zararları 0.7 

'En düşük memur maaşı 595 YTL'ye yükselecek' Memur aylıklarının, ocak ve temmuz ayında ayrı ayrı yüzde 2.5, kümülatif bazda ise yüzde 5.1 artırılacağını belirten Unakıtan, bu artışın yanı sıra ek ödemesi bulunmayan kurumlarda çalışan personele, ocak ayından itibaren yaklaşık 40 YTL ve temmuz ayından itibaren de bu tutara 40 YTL daha eklenerek yaklaşık 80 YTL tutarında ilave ödeme yapılacağını anlattı. 
Unakıtan, eş için uygulanmakta olan aile yardımı ödeneği gösterge rakamının 1.250'den 1.450'ye çıkarıldığını, böylece 2006 yılında kümülatif bazda en düşük dereceli memur maaşının yüzde 19.9, ortalama memur maaşının yüzde 12.7, en yüksek memur maaşının ise yüzde 5.1 artacağını belirtti. Unakıtan, "Yapılacak artışlar sonucu en düşük dereceli memurun maaşı ocakta 541 YTL'den 595 YTL'ye, temmuzda 650 YTL'ye yükselecek" dedi. 


</TEXT>
</DOC>
