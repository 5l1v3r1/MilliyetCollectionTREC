<DOC>
<DOCNO> 400404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/yasam/axyas02.html </URL>
<DATE> 2005/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İsviçre'de 'Pitbull'a yasak' kampanyası 
</HEADLINE>
<TEXT>


Pitbull'ların altı yaşındaki Türk çocuğunu öldürmesi İsviçre'yi karıştırdı. Blick gazetesi, "Pitbull yasaklansın" kampanyası başlatırken, ülkede köpek yasasının gözden geçirilmesi planlanıyor 

ZAFER ATAMER Cenevre DHA 

İsviçre'nin Zürih kenti yakınlarında Türk çocuğu Süleyman Yıldırım'ın 6 önceki gün üç Pitbull tarafından parçalanarak öldürülmesinin ardından, köpeklerle ilgili yasal düzenlemelerin gözden geçirilmesi gündeme geldi. Yıldırım'ın kreş arkadaşları olayın yaşandığı yerde mumlar yakarak yas tutarken, Blick gazetesi Pitpull köpeklerin yasaklanması için büyük bir kampanya başlattığını okurlarına duyurdu. 

Ruhsat araştırılıyor 
Oberglatt kasabasında yaşanan olayın ardından, iğneyle öldürülen köpeklerin sahibi olan İtalyan çiftin köpek ticaretiyle uğraştığı ve buraya da bu köpekleri pazarlamak için geldiği belirlendi. Polis, gözaltına aldığı İtalyan çiftin elinde köpek ticareti ruhsatı bulunup bulunmadığını araştırıyor. Görgü tanıkları, Yıldırım'ın kreşe giderken maruz kaldığı saldırı sırasında köpek sahiplerinin saldırgan hayvanları durdurmaya çalıştığını ancak başarılı olamadığını söyledi. 
İsviçre Ekonomi Bakanı Joseph Deiss, olayın ardından ülkedeki köpek yasasının gözden geçirilmesi için bütün güçleriyle çalışacaklarını vurgularken, 2006 yılı başlarında çıkarılması planlanan yeni yasada ne gibi değişiklikler yapılacağı merak ediliyor. 

Cenazesi getirildi 
Yıldırım'ın cenazesi dün babası, annesi ve akrabaları tarafından THY'ye ait uçakla Zürih'ten İstanbul'a getirildi. Acılı baba Yıldırım, Atatürk Havalimanı'nda yaptığı açıklamada, olayda büyük ihmal bulunduğunu söyledi. Yıldırım, "Komşunun barınağında duran 6 pitbull'dan üçü mobilya taşınırken kaçmış ve çocuklara saldırmış. Acımız büyük. İnşallah bu sonuncusu olur" diye konuştu. Küçük çocuğun cenazesi daha sonra toprağa verileceği Denizli'ye gönderildi. 

Gözü yaşlı dededen öğretmene teşekkür 

YAVUZKAN AKDOĞAN Burdur DHA 
Süleyman Yıldırım'ın Burdur'un Gölhisar ilçesine bağlı Çamköy'deki dedesi Süleyman Yıldırım 56 , "Evimize ateş düştü" dedi. Yıldırım, torununu korumak için çırpınan öğretmene ve hastaneye götürmek için üç helikopter kaldıran İsviçreli yetkililere teşekkür etti. Yıldırım, "Öğretmenlerden biri torunumu kollarının arasına alıp kurtarmaya çalışmış. Ama Süleyman paniğe kapılıp kaçmış" dedi. 


</TEXT>
</DOC>
