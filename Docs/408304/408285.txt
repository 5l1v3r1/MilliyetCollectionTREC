<DOC>
<DOCNO> 408285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/son/sontur24.html </URL>
<DATE> 2005/12/31/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Jandarmadan suç örgütü operasyonu 
</HEADLINE>
<TEXT>

     Konya'da, jandarma tarafından düzenlenen operasyonda adam öldürme, yaralama, adam kaçırma ve dolandırıcılık gibi çok sayıda suça karıştıkları öne sürülen 5 kişi yakalandı. 
     AA muhabirinin aldığı bilgiye göre, Konya'nın Cihanbeyli İlçesi yakınlarında, jandarma ekiplerinden kaçan iki şüpheli araç, güvenlik güçlerince takibe alındı. 
     Konya yönüne doğru giden araçlardan birisini terk eden şüpheliler, diğer araçla kaçmaya devam etti. Jandarmanın takibi sonucu, otomobil Sarayönü İlçesi yakınlarında durdurularak, içindeki 1'i kadın 3 kişi gözaltına alındı. 
     Üzerlerinde sahte kimlik çıkan kişilerin Orhan K, Hamide K, ve Erdal T. olduğu belirlendi. ''Organize suç örgütü'' üyesi olduğu bildirilen 3 kişinin ifadeleri sonucunda, Selami C. ve Ebubekir S. de yakalandı. 
     Erdal T'nin Karaman'da ve diğer illerde, adam öldürme, yaralama, kadın ve erkek kaçırma, tehdit, dolandırıcılık gibi 18 suç işlediği belirlendi. Diğer 4 kişinin de Erdal T'ye yardım ettiği ve çok sayıda suça karıştığı öne sürüldü. 
     Bu kişilerin ev ve işyerlerinde yapılan aramada, ruhsatsız tabancalar, sahte kimlik ve plakalar bulundu. 
     Adliyeye sevk edilen 5 kişi çıkarıldıkları nöbetçi mahkemece tutuklandı. 
     
</TEXT>
</DOC>
