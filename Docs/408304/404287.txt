<DOC>
<DOCNO> 404287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/soneko15.html </URL>
<DATE> 2005/12/17/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Serdengeçti Kronik enflasyon problemi çok yakın bir zamana kadar sürdü 
</HEADLINE>
<TEXT>

     Merkez Bankası Başkanı Süreyya Serdengeçti, kronik enflasyon probleminin çok yakın bir zamana kadar sürdüğünü, sonunda muazzam bir ilerleme kaydedilerek ekonomik istikrarın sağlanarak problemin çözüldüğünü söyledi. 
     Serdengeçti, finansal ve aktüeryal risklerin sayısal ekonomi ve ekonometri çerçevesinde incelendiği ''16. EC 2 Konferansı''nda banka ve finansal kurumları temsilcilerine seslendi. 
     Türkiye'nin yıllarca kronik enflasyon yaşanan bir ülke olduğunu belirteren Serdengeçti, ''Kronik enflasyon problemi çok yakın bir zamana kadar sürdü. Fakat sonunda muazzam bir ilerlemeyle ekonomik istikrar sağlandı ve problem çözüldü'' dedi. 
     Kronik enflasyonun sadece ekonomik alanda değil, politik ve sosyal alanlarda da negatif sonuçlarının yaşandığına dikkat çeken Serdengeçti, ''Ne yazık ki yıllar boyunca bazı kesimler şöyle bir illüzyon yaşadı, Evet, yüksek enflasyon var, bu kötü ama bu durum büyüme gibi olumlu bir sonuca yol açıyor dediler. Oysa son 25 yıldır büyüme oranı ortalama 3.9 civarında idi ki bu da pek çok başka ülkeden daha düşük bir orandı'' diye konuştu. 
     Yüksek enflasyon ile büyüme arasında yaşanan bu çelişkinin aynı zamanda işsizlik gibi büyük bir sorunla da karşı karşıya kalınmasına neden olduğunu vurgulayan Serdengeçti, kronik enflasyonun istihdamdaki istikrarsızlığa yol açtığının açık olduğunu söyledi. 
     Serdengeçti, ''Uzun vadeli yerine kısa vadeli yürütülen programlar, politik arenada da olumsuz sonuçlara yol açtı. Son 20 yıldır yapılan seçimlere bakarsak hepsinin erken seçim olduğunu görürüz. Erken seçim kararı alan hükümetler ise seçimlerde hep başarısız oldu. Dolayısıyla durum, ekonomik ve politik döngü haline dönüşmüştü'' diye konuştu. 
     Kronik enflasyonun son birkaç yıla kadar her geçen sene daha da kötüye gittiğini hatırlatan Serdengeçti, problemin uygulanan programlar sonucu çözülmesinden mutluluk duyduğunu dile getirdi. 
     Serdengeçti, yapılması gerekenlerin zamanında yapılması ve piyasalara ya da başka baskılara boyun eğmeden doğru uygulamalara devam edilmesi durumunda, bu olumlu tablonun süreceğini de sözlerine ekledi. 
     
</TEXT>
</DOC>
