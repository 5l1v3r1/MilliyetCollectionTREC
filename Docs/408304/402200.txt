<DOC>
<DOCNO> 402200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/ekonomi/eko01.html </URL>
<DATE> 2005/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
1.6 milyar dolar geliyor enflasyon koşul oluyor 
</HEADLINE>
<TEXT>


IMF, gözden geçirme kapsamında 1.6 milyar dolar krediyi serbest bıraktı. Türkiye'nin niyet mektubunda yer alan üçer aylık 'enflasyon hedefleri' ilk kez gözden geçirmelerde koşul oldu 

ANKA 

Uluslararası Para Fonu IMF İcra Direktörleri Kurulu, stand - by düzenlemesinin birinci ve ikinci gözden geçirmelerini görüşerek onayladı. Onaylamayla birlikte yaklaşık 1.6 milyar dolar tutarındaki kredi de serbest bırakıldı. IMF bundan sonraki gözden geçirmelerde ise Türkiye'ye krediyi 890 milyon dolarlık dilimler halinde verecek. 
Türkiye'nin Devlet Bakanı Ali Babacan ve Merkez Bankası Başkanı Süreyya Serdengeçti imzasıyla verdiği 24 Kasım tarihli 26 maddelik niyet mektubu da onaylamayla birlikte açıklandı. 

Enflasyon hedefi 
Merkez Bankası'nın 2006'da uygulamaya başlayacağı enflasyon hedeflemesi kapsamındaki 2006 - 2008 yılına ilişkin enflasyon hedefleri de niyet mektubunun eklerinde yer aldı. Böylece ilk kez enflasyon oranı gözden geçirmenin de koşulu oldu. Yıllık enflasyon üçer aylık dönemler itibariyle hedefin 2 puandan fazla altında veya üzerinde olursa IMF hükümetten önlem almasını isteyecek. 
Bu kapsamda 2006 için yüzde 5 yıllık enflasyon TÜFE taahhüt edildi. Hedefle tutarlı yıllık enflasyon Mart 2006 için yüzde 7.4, Haziran 2006 için yüzde 6.5, Eylül 2005 için yüzde 5.8 ve Aralık 2006 için de yüzde 5 olarak planlandı. Hedefle tutarlı enflasyon patikası etrafında gözden geçirme kriterleri oluşturuldu. Her üç aylık dönem itibariyle enflasyonun hedefle tutarlı patikanın bir puan ya da daha altında kalması veya üzerine çıkılması halinde gözden geçirmelerde IMF teknik elemanlarıyla görüşmelerde bulunulacak. 

Feragat istendi 
Enflasyonun hedefle tutarlı patikanın iki puan ya da daha fazla altında veya üstünde olması halinde ise söz konusu durum program koşullarının ihlal edilmesi anlamına gelecek. 
Mektupta güçlü dezenflasyon performansı gerekçesiyle eylül sonu için belirlenen para tabanı performansı kriterinde bir feragat istenirken KİT'ler dahil konsolide kamu sektörü faiz dışı fazla hedefine de eylül sonu itibariyle ulaşılamadığı belirtilerek feragat talep edildi. Haziranda yürürlüğe girmesi öngörülen Bankacılık Yasası'ndaki gecikme nedeniyle de feragat istenirken yine feragat talep edilen sosyal güvenlik reformuna yönelik yasaların ise yapısal performans kriteri olarak şubat ortasında onaylanması taahhüt edildi. 

IMF İstikrarsız cari açık önlem gerektirir IMF Birinci Başkan Yardımcısı Anne Krueger, toplantı sonrası açıklamasında, Türk ekonomisinin performansının iyi olduğunu ancak cari açığın istikrara kavuşmaması durumunda hükümetin önlem alması gerekeceğini belirterek şunları söyledi 
"Türk ekonomisi, iyi performans göstermeye devam ediyor. Büyüme oranı yumuşadı, enflasyon tek haneli rakamlarda seyrediyor ve kamu borcu yükü düzenli olarak azalıyor. Hükümetin makroekonomik politikaları dikkatli uygulaması, bu gelişmelerin elde edilmesinde kilit rol oynadı. Ekonomik görünümün önündeki en büyük sınav, petrol fiyatlarındaki artış ve Türk lirasındaki yükselişten dolayı genişleyen cari açık." 

Bu ay geliyorlar 
Güçlü bir 2006 bütçesi ve döviz rezervlerinin artırılması gibi cari açık önlemlerinin uygun olduğunu belirten Krueger, "Cari açığın beklendiği gibi istikrara kavuşmaması durumunda, hükümetin, mali kemer sıkma önlemlerinin de dahil olduğu politikalarla buna yanıt vermesi gerekecek" diye konuştu. IMF'nin gözden geçirme takvimi de yeniden belirlendi. Eylülde yapılması gereken üçüncü gözden geçirme bu ay yapılacak. Burada alınamayan 790 milyon dolar krediyse sonraki sekiz gözden geçirmeye dağıtıldı. 


</TEXT>
</DOC>
