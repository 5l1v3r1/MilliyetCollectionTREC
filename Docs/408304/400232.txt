<DOC>
<DOCNO> 400232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/son/sondun15.html </URL>
<DATE> 2005/12/03/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Avrupa Birliği'nde Kıbrıs krizi 
</HEADLINE>
<TEXT>

     Avrupa Birliği Kıbrıslı Türklere yönelik izolasyonların kaldırılmasıyla ilgili verdiği sözü, Kıbrıs Rum Kesimi yüzünden uygulayamıyor. AB Dönem Başkanı İngiltere’nin de artık gelişmelerden sıkıntılı olduğu kaydediliyor. 
     ABHaber’e göre, Rumların tüzükler üzerine yaptığı bir çok değişikliği, AB Komisyonu’nun ısrarları sonrası KKTC yönetiminin kabul etmek zorunda bırakılmaya çalışılması da ciddi sorunlar yaratıyor. Yetkililer, Rumların tüzükler konusunu sürekli detayların içine sokarak işi, içinden çıkılmaz hale getirdiklerini düşünüyor. 
     Tüzüklerle ilgili Brüksel’de uzmanlar düzeyinde yapılan son toplantıda, Rumların tüm isteklerinin dahil edildiği deklarasyon yapılması konusunda uzlaşı sağlanması, AB Komisyonu’nun da bu işten pes ettiğinin ayrı bir göstergesi olarak yorumlanıyor. 
     Uzlaşı AB Daimi Temsilciler Komitesi COREPER’de onaylandıktan sonra AB Dışişleri Bakanlarının onayına sunulacak. Söz konusu uzlaşı AB Dönem Başkanlığı’nın önerisi değil. AB Hukuk Bürosu’ndan alınan görüş doğrultusunda teknik düzeyde AB’nin ortak bir uzlaşısı olması özelliğini taşıyor. Uzlaşının AB Komisyonu’nun yeni bir önerisi olarak COREPER’e sunulacağı öğrenildi. 
     Rumlar ilk önce tüzüklerin birbirinden ayrılması karşılığı onay verebileceklerini belirtmişlerdi ancak daha sonra tüzükler birbirinden ayrıldı. 
     Rumlar daha sonra da mali yardım tüzüğünün serbest bırakılması için Maraş şartını koydu. AB’den gelen itirazlar üzerine mali yardım tüzüğünden Maraş şartını kaldıran Rumlar, bu sefer mali yardım karşılığı yeşil hat ticaret tüzüğü ile ilgili bir deklarasyon yayınlanmasını istedi. Deklarasyon şartını AB’ye kabul ettiren Rumlar, bu sefer deklarasyona Maraş ve Malk Mülk iadesini koydurttular. 
     Rumların sürekli işi yokuşa sürmeleri, İngiltere’yi de iyice sıkıntıya soktu. 
     Bürokratları göre, AB üyesi olmanın avantajını da iyi kullanan Rumlar, AB Hukuk Bürosu’nu tam anlamıyla kendi boyunduruğu altına almış durumda bulunuyor. AB Hukuk Bürosu’nun tüm raporlarının Rumların istediği şekilde yayınlınması ise işleri karmaşık bir hale getirmekten başka bir işe yaramadığına inanılıyor. 
     Öte yandan AB Dönem Başkanı İngiltere’nin Aralık ayında yapılacak AB zirvesine artık sayılı günler kala birliğin bütçe krizini çözmek için diplomatik seferberlik başlattığı belirtildi. 
     Brüksel’deki AB gözlemcileri de İngiltere’nin tüzükler konusunda bu aşamadan sonra neler yapabileceği konusunda ise şunları kaydettiler 
     "Rumlar ile AB’yi karşı karşıya getirerek, AB’nin Kıbrıslı Türklere verdiği sözün Rumlar yüzünden yerine getirilmediğini ortaya koymak. Veya dönem başkanlığı sonrası Kuzey Kıbrıs’a yönelik izolasyonları kaldıracak açılımlara gitmek." 

ANKA 
     
</TEXT>
</DOC>
