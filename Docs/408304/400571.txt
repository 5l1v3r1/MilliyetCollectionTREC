<DOC>
<DOCNO> 400571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/spor/axspo05.html </URL>
<DATE> 2005/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Alpay'ın başı dertte 
</HEADLINE>
<TEXT>


Hamburg karşılaşmasının 64. dakikasında rakibi Guy Demel'e dirsek vuran Köln'lü futbolcu için soruşturma başlatıldı. Fırsatı kaçırmayan İsviçre basını da, "Boğaz'ın azgın boğası bu sefer Hamburg'taydı" yorumunu yaptı 

MEHMET AKTAN 


Köln'ün Hamburg'a 3-1 yenildiği maçta sahneye çıkan Alpay, yine ortalığı karıştırdı. Alman Futbol Federasyonu DFB , Hamburg'lu futbolcu Guy Demel'e dirsek vuran futbolcu için soruşturma başlattı. 
DFB'nin resmi internet sayfasında, Denetleme Komisyonu Başkanı Horst Hilpert'in, Alpay'ın Demel'e karşı kasıtlı olarak dirsek attığı görüşünde olduğunu, bunun da sportmence bir hareket olmadığına karar verdiği belirtildi. Bu arada Alman Futbol Federasyonu'nun DFB , bu faul nedeniyle Alpay'ı Spor Mahkemesi'ne şikayet edeceği bildirildi. 
Köln Menajeri Andreas Rettig, Alpay'ın 6 Aralık'taki Duisburg maçının kadrosuna alınmayacağını açıkladı. Milli oyuncunun, İstanbul'daki İsviçre maçında yaşanan olaylar nedeniyle baskı altında olduğunu ileri süren Rettig, "Alpay, göründüğü gibi sert biri değil" dedi. 

Televizyonlar gösterdi 
Alpay, Teknik Direktör Uwe Rapolder tarafından oyundan alınması sırasında da kolundan tutan teknik direktörüne kameralar önünde el kol hareketiyle tepki gösterdi. Maç sonrasında ise soyunma odası koridorlarında bekleyen milli futbolcunun bu kez Demel'e hakaret ettiği öne sürüldü. 
Bild am Sontag Gazetesi, Isviçre milli maçını kastederek "Tekmeci Alpay kendini kaybediyor. Rambo Alpay'ın durumu iyi görünmüyor" yorumunu yaptı. 
ARD spor programında, hakemin görmediği faul sahnesi büyütülerek iki kez gösterildi. ZDF spor programı da olaya büyük yer verdi. Hakem Johen Drees, "Eğer görseydim, hemen kırmızı kartı verirdim" dedi. ZDF, Alpay'ın İngiltere'de 1996 Avrupa Şampiyona'sında en centilmen futbolcu seçildiğini hatırlatarak, Türkiye - Hırvatistan eleme maçında Alpay'ın faul yapmadığı ve Türkiye'nin 1-0 yenildiği maçı da gösterdi. Program sunucusu Wolf Poschman, Alpay'ın son Türkiye - İsviçre maçından sonra kavgaya karıştığını hatırlatıp, "Olacak iş değil, Avrupa Şampiyonası'nda en centilmen oyuncu seçilen Alpay, neden böyle oldu Acaba şampiyonanın en centilmen futbolcusu seçildiği için Türkiye'de korkak ve amatör diye suçlanmasından ötürü mü Türkiye'nin katıldığı 2000 Avrupa Şampiyonası'nda da kırmızı kart almıştı" dedi. 

Kaşını açtı iddiası 
İsviçre basını da Hamburg-Köln maçına geniş yer ayırırken, Alpay'ın olayını ön plana çıkardı. Blick gazetesi, "Alpay, İstanbul'daki utanç gecesinden sonra dün de sahnedeydi, rakibine sert girerek sakatlarken, maç sonrası her zamanki gibi koridorda da rakibine dirsek atarak kaşının açılmasına sebep oldu" diye yazdı. Diğer gazetelerin haberinde de, "Boğazın azgın boğası bu sefer Hamburg'daydı" ifadesi kullanıldı. 


</TEXT>
</DOC>
