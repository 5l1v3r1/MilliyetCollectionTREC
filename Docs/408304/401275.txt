<DOC>
<DOCNO> 401275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/yazar/tamer.html </URL>
<DATE> 2005/12/07/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Prof. Aşkın'a AİHM yolu açık 
</HEADLINE>
<TEXT>

Avukatları Strasburg'a gittiği takdirde, AİHM'nin rektöre yapılan muameleyi Avrupa İnsan Hakları Sözleşmesi'nin ihlali olarak görmesi kuvvetle muhtemel 

Van Üniversitesi Rektörü Prof. Dr. Yücel Aşkın'ın "tutukluluk halinin sürmesi", Avrupa İnsan Hakları Sözleşmesi'nin açık bir ihlalini oluşturuyor. 
Avrupa hukuku konusunda uzman hukukçularımıza göre Prof. Aşkın'ın avukatlarının, konuyu Avrupa İnsan Hakları Mahkemesi'ne AİHM götürmeleri yönünde hiçbir engel yok. 
İhlal iddiasının Strasburg'daki mahkemeye götürülebilmesi için, iç hukuk yollarının tüketilmiş olması gerekiyor. Prof. Aşkın'ın tutukluluk haline yapılan itiraz, üst mahkeme tarafından reddedildiği için, iç hukuk açısından tüketilecek başka bir aşama kalmamış durumda. 

Madde 3 ve 5 
Önümde TBMM Kültür Sanat ve Yayın Kurulu Yayınları'ndan 1999'da çıkan Avrupa İnsan Hakları Sözleşmesi var. Kitabın 397. sayfasında, İnsan Hakları ve Ana Hürriyetleri Korumaya Dair Sözleşme başlığı altında, "Avrupa Konseyi üyesi olan Akid Hükümetler aşağıdaki hususlarda anlaşmışlardır" dendikten sonra maddelere geçiliyor 
Madde 3 Hiç kimse işkenceye, gayrı insanı yahut haysiyet kırıcı ceza veya muameleye tabi tutulamaz. 
Madde 5 Her ferdin hürriyete ve güvenliğe hakkı vardır. Aşağıdaki mezk r haller ve kanuni usuller dışında hiç kimse hürriyetinden mahrum edilemez. Sayfa 398 

Salıverilme hakkı 
Madde 5, Fıkra 3 İş bu maddenin 1 c fıkrasında derpiş edilen şartlara göre yakalanan veya tevkif edilen herkesin, hemen bir hakim veya adli görevi yapmaya kanunen mezun kılınmış diğer bir memur huzuruna çıkarılması ve makul bir süre içinde mahkeme edilmeye yahut adli takibat sırasında serbest bırakılmaya hakkı vardır. Salıverme, ilgilinin duruşmada hazır bulunmasını sağlayacak bir teminata bağlanabilir. Sayfa 399 
Fıkra 3'de atıfta bulunulan 1 c fıkrası Bir suç işlediği şüphesi altında olan yahut suçu işledikten sonra kaçmasına mani olmak zarureti inancını doğuran makul sebeplerin mevcudiyeti dolayısıyla yetkili adli makam önüne çıkarılmak üzere yakalanması ve hapsi. 

Türkiye mahk m olur 
Ağdalı gibi gözüken bu maddelerde özetle deniyor ki 
Suç işlediği şüphesi ya da suçu işledikten sonra kaçma ihtimali bulunduğu için yakalanan ya da tutuklanan kişilerin bile makul süre içinde serbest bırakılma hakları vardır. Prof. Aşkın'ın durumunda ise yeri - yurdu, işi - gücü belli rektörün kalkıp da yurtdışına kaçacağını beklemek, art niyetli düşünmek olur. 
Dolayısıyla uzman hukukçulara göre avukatları Strasburg'a gittiği takdirde, AİHM'nin rektöre yapılan muameleyi Avrupa İnsan Hakları Sözleşmesi'nin ihlali olarak görmesi ve Türkiye'yi mahk m etmesi, çok kuvvetli bir olasılık. 
Ayrıca artık Avrupa İnsan Hakları Mahkemesi'nin bütün içtihadı, çok zorunlu olmadıkça sanıkların tutuksuz olarak yargılanmaları yönünde. 

Türbanlıya var... 
İktidara geldiğinden beri insan hakları, AİHM ve Avrupa hukuku diye mangalda kül bırakmayan AKP hükümetinin çifte standardı, beni şaşırtmıyor. 
Beni asıl şaşırtan, hukuk ve demokrasi havarisi bazı liberal köşe yazarlarımızın, Cumhuriyet tarihimizde ilk kez tutuklanan bir rektörün insan hakkını aylardır görmezden gelmeleri... 



</TEXT>
</DOC>
