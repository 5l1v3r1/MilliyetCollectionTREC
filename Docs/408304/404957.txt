<DOC>
<DOCNO> 404957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sondun01.html </URL>
<DATE> 2005/12/20/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
ABD'da düşen deniz uçağında 19 kişinin cesedine ulaşıldı 
</HEADLINE>
<TEXT>

     ABD'de deniz uçağının düşmesi sonucu ölen 19 kişinin cesedine ulaşıldığı bildirildi. 
     Sahil güvenlik yetkilileri, 2'si mürettebat toplam 20 kişinin bulunduğu uçaktaki 19 kişinin cesedine ulaşıldığını belirttiler. Uçaktaki 18 yolcudan 3'ünün, bebek olduğu kaydedildi. 
     Yetkililer, dalgıçlar ve kurtarma görevlilerinin sürat motorlarıyla kazazedelere ulaşmaya çalıştıklarını, ancak kazada kurtulan olduğuna ilişkin hiçbir işarete rastlamadıklarını ifade ettiler. 
     Federal Havacılık Yönetimi yetkilileri, Chalk's Ocean Airways şirketine ait, Miami ve Bahama adaları arasında uçuş yapan çift motorlu G-73T Turbine Mallard tipi uçağın, yerel saatle 14.30'da TSİ 21.30 , Miami sahili yakınlarında denize düştüğünü açıkladılar. 
     Uçağın düşüş nedeni hakkında henüz resmi bir açıklamada bulunulmamasına karşın görgü tanıkları, uçağın havadayken büyük bir patlamayla parçalandığını kaydettiler. 
     FBI Miami Bölgesi Sözcüsü Judy Orihuela, konuya ilişkin yaptığı açıklamada, FBI görevlilerinin uçağın düşüş nedenini belirlemek amacıyla yapılan soruşturmaya katıldıklarını, ancak uçağın terörizm veya sabotaj nedeniyle düştüğünü gösteren bir delile henüz rastlanmadığını belirtti. 
     
</TEXT>
</DOC>
