<DOC>
<DOCNO> 403778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sontur16.html </URL>
<DATE> 2005/12/15/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Akıl almaz kaza .. Duvara çivi çaktı, banyoya girince elektrik çarptı 
</HEADLINE>
<TEXT>

     
     Özcan TİKİT İZMİR, DHA 
     
İZMİR'in Bornova İlçesi'nde yıkanmak için girdiği banyoda, daha önce duvara çivi çakılırken delinen kablodan yayılan kaçak akıma kapılan 41 yaşındaki Seracettin Çolakoğlu, kaldırıldığı hastanede hayatını kaybetti. 
     Olay, bugün saat 01.00 sıralarında Altındağ Semti 416 sokak 15 numarada meydana geldi. Pastaneci Seracettin Çolakoğlu, fotoğraf çerçevesini asmak istediği salon duvarını matkapla deldi. Çivi çaktığı duvara fotoğraf çerçevesini asan Çolakoğlu, daha sonra yıkanmak için banyoya girdi. Banyoda musluğu açar açmaz akıma kapılan Çolakoğlu, gürültüyü duyarak banyoya giren eşi tarafından yerde baygın halde yatarken bulundu. Elektrik akımına kapılan Çolakoğlu eşi ve komşuları tarafından Ege Üniversitesi Tıp Fakültesi Hastanesi'ne kaldırıldı. 
     Hastanede acil müdahaleye alınan Çolakoğlu, hayatını kaybetti. Olay yerinde inceleme yapan polis, Seracettin Çolakoğlu'nun fotoğraf çerçevesi takmak isterken yanlışlıkla delinmesine neden olduğu kablodan evin su şebekesine yayılan akıma kapılarak hayatını kaybettiğini belirledi. Akıl almaz kazayı duyarak hastaneye koşan Çolakoğlu'nun yakınları gözyaşlarına boğuldu. 
     
</TEXT>
</DOC>
