<DOC>
<DOCNO> 404648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sondun14.html </URL>
<DATE> 2005/12/19/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Güney Amerika'da sol rüzgarı sürüyor, Bolivya da artık sol... 
</HEADLINE>
<TEXT>

     Bolivya'da dün yapılan devlet başkanlığı seçiminin galibi, ABD karşıtı görüşleriyle bilinen sol görüşlü Evo Morales oldu. 
     Bolivya, Morales'i seçerek, Güney Amerika'da, Arjantin, Brezilya, Uruguay ve Venezuela'dan sonra sol görüşlü liderler tarafından yönetilen ülkeler kervanına katıldı. 
     Seçimde, beklenmedik şekilde çoğunluğu elde eden ve resmi olmayan sonuçlara göre oyların yüzde 50'sinden fazlasını alan Morales, seçim kampanyasını yürüttüğü karargahta gazetecilere yaptığı açıklamada, ülkesinde yeni bir devir başlatacağı mesajını verdi. 
     ''Bolivya'nın eşitlik, adalet, dürüstlük, barış ve sosyal dağılım esaslarının temel tutulacağı yeni tarihi, yarından itibaren gerçek anlamda başlıyor'' diyen Morales, Güney Amerika'nın en büyük ikinci petrol rezervine sahip ülkesinde doğal kaynakları kamulaştırmak için gayret verecek. 
     Bolivya'nın, kızılderili soyundan gelen ilk devlet başkanı olan Morales, ABD'nin, Güney Amerika'daki en büyük muhalifi olan Venezuela Devlet Başkanı Hugo Chavez'in, Washington yönetiminin etkisini azaltmak için bölgesel işbirliği konusundaki fikirlerini örnek alıyor. 
     Morales'in seçimden galip ayrılmasına kuşkuyla yaklaşan Washington yönetimi, yeni devlet başkanını, Bolivya'daki uyuşturucuyla mücadelede en büyük düşmanı olarak görüyor. 
     Bolivya'nın, devlet başkanlığı seçiminde tercihini sol görüşlü, ABD karşıtı görüşleriyle bilinen Morales'ten yana kullanması, bir dönem için Monroe doktrinini benimseyen ABD için trajikomik bir anlam taşıyor. 
     ABD'nin eski başkanlarından James Monroe'nun 2 Aralık 1823'te dile getirdiği doktrin, İngiltere haricindeki batı ülkelerinin, Güney Amerika'dan uzak kalmalarını ve bölgenin, ABD'nin arka bahçesi olarak görülmesini öngörüyordu. 
     
</TEXT>
</DOC>
