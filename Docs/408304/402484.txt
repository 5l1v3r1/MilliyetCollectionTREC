<DOC>
<DOCNO> 402484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/son/sondun12.html </URL>
<DATE> 2005/12/11/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Sürpriz Mofaz, Şaron'un yeni partisine katıldı 
</HEADLINE>
<TEXT>

     İsrail'de, daha düne kadar Likud partisinde liderliğe oynayan Savunma Bakanı Şaul Mofaz, sürpriz bir kararla, Başbakan Ariel Şaron'un yeni partisine katıldı. 
     Mofaz'ın Kadima İleri partisine katılma kararı, kabinenin bugünkü haftalık toplantısında, Mofaz ve Şaron tarafından birlikte duyuruldu. 
     Kararın duyurulmasından sonra, Likud üyelerince eleştiri yağmuruna tutulan Mofaz, liderlik yarışında geri planlara düştüğü için bu kararı vermekle suçlandı. 
     Dışişleri Bakanı ve Likud başkan adaylarından Silvan Şalom, karara ''çok şaşırdığını'' belirtirken, Mofaz'ın bu kararında liderlik yarışında alt sıralarda yer almasının etken olduğunu söyledi. Kendisinin Likud'u bırakmayacağını bildiren Şalom, ''Likud benim yuvam, yaşam biçimim'' dedi ve partiyi halka götürecek kişinin kendisi olduğunu belirtti. 
     Tarım Bakanı Yisrael Katz da, Mofaz'ı şiddetle eleştirenler arasında yer aldı. 
     Likud, geçen hafta içinde, Şaron'un ayrılarak yeni parti kurmasının ardından geçici genel başkanlığa getirilen Tzahi Hanegbi'yi de yitirmiş, Hanegbi Şaron'un yeni partisine katılmıştı. 
     Son kamuoyu yoklamalarında Likud, Kadima ve İşçi Partisi'nin ardından ancak üçüncü sırada yer alıyor. 
     
     LİKUD'DA YENİ LİDER SEÇİMİ 19 ARALIK'TA 
     Bu arada, İsrail'de değişen yeni siyasi dengeler çerçevesinde hızla oy kaybeden Likud'da ayrılıkların ve düşen oyların faturası, parti içinde ''Likud Mücahitleri'' olarak anılan ve İsrail'in Gazze'den çekilmesi başta olmak üzere birçok konuda Şaron ile ters düşen gruba çıkarılıyor. 
     Dışişleri Bakanı Silvan Şalom, geçici başkan Hanegbi'nin ayrılmasının ardından bu grubu ''partiyi parçalamak ve insanların partiden ayrılmasına neden olmak'' ile suçlamıştı. 
     Likud, yeni liderini 19 Aralık'ta belirleyecek. 
     ''Likud Mücahitleri''nin lideri Uzi Landau, parti başkanlığı seçiminde Başbakan ve Maliye Bakanı Binyamin Netanyahu'ya destek vererek adaylıktan çekileceğini açıklamıştı. 
     Landau'nun ve şimdi de Mofaz'ın çekilmesiyle Likud'da başkanlık seçimi yarışında halen İsrail Dışişleri Bakanı Silvan Şalom ile Binyamin Netanyahu, Yisrael Katz ve Uzi Landau gibi şahinler kanadından olan Moşe Feiglin yer alıyor. 
     
</TEXT>
</DOC>
