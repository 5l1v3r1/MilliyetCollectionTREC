<DOC>
<DOCNO> 407580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sondun29.html </URL>
<DATE> 2005/12/29/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Merkel'den yeni yıl mesajı... 
</HEADLINE>
<TEXT>

     Almanya Başbakanı Angela Merkel, yayımladığı yeni yıl mesajında ülkesine ve insanlarına güvendiğini belirtti. 
     Merkel yeni yıl mesajında, kendisine sürekli olarak neden başbakan olduğunun sorulduğunu hatırlatarak, ''Çünkü ben bu ülkeye ve insanlarına güveniyorum. Çünkü Almanya'nın büyük şansları bulunuyor. Eminim ki bu şansları kullanabiliriz'' dedi. 
     Öncelikli görevlerinin Almanya'da işsizliği önlemek olduğunu kaydeden Merkel, hükümetin bu amaçla işletmeler için yeni imkanlar yarattığını ve gelir vergilerini düşürdüğünü ifade etti. 
     Almanya'nın değişime hazır olması gerektiğini vurgulayan Merkel, ''Ancak bu şekilde refah düzeyimizi ve Almanya'nın yüksek sosyal düzeyini koruyabiliriz'' dedi. 
     Daha fazla gelişme ve iş imkanı sağlamak için birkaç gün içinde 25 milyar avro'luk acil bir program başlatacaklarına dikkat çeken Merkel, bununla daha iyi ulaşım altyapısı, bilimsel araştırmalar ve eski binaların restore edilmesi için yatırım yapacaklarını kaydetti. 
     Vatandaşlara daha iyi bir gelecek sağlamayı amaçladıklarını belirten Merkel, ''Eğer ülkemiz güçlü, ekonomimiz rekabet edebilir düzeyde olursa yardıma muhtaç olanlara yardımcı olabiliriz'' ifadesini kullandı. 
     Merkel, ülkenin daha da ileri gidebilmesi için cesaret ve insanlığa ihtiyaç olduğunu kaydederek, 2006 yılı için vatandaşlara mutluluklar diledi. 
     
</TEXT>
</DOC>
