<DOC>
<DOCNO> 406400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/25/yasam/axyas01.html </URL>
<DATE> 2005/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Azeri uçağı düştü, ölenlerden biri Türk 
</HEADLINE>
<TEXT>


Bakü'den havalandıktan sonra düşen uçakta ölen 23 kişiden biri olan Erdal Demir'in, 10 yıldır çalıştığı işini eşinin ısrarı üzerine bıraktığı ve dizüstü bilgisayarını teslim etmek için son kez Kazakistan'a gittiği öğrenildi 

DIŞ HABERLER SERVİSİ 

Azeri havayolu şirketi Azal'ın, Kazakistan'ın Aktav kentine gitmek üzere Bakü'den havalandıktan beş dakika sonra düşen uçağında ölenler arasında 40 yaşındaki jeoloji mühendisi Erdal Demir de bulunuyor. Demir'in, Azal'ın önceki günkü Ankara-Bakü seferiyle Azerbaycan'a gittiği ve Bakü-Aktav uçağına bindiği kaydedildi. Ukrayna yapımı Antonov-140 tipi uçakta beş Azeri mürettebatla sekizi yabancı 18 yolcu olduğu açıklandı. Azeri yetkililer, uçağın Bakü'nün 40 kilometre kuzeyindeki Nardaran kentinde inşa halindeki bir binaya çarptıktan sonra düştüğünü açıkladılar. Azal Güvenlik Müdürü İlham Emirov, uçağın terör eylemi sonucu da düşmüş olabileceğini söyledi. 

Farklı bir güzerg h kullanıyordu 
Üç çocuk babası Demir'in 10 yıldır Kazakistan'da çalıştığı öğrenildi. Yakınları, eşinin ısrarları üzerine işi bırakmaya karar veren Demir'in bu nedenle yanına hiç eşya almadığını ve dizüstü bilgisayarını teslim ettikten sonra bir daha Kazakistan'a gitmemek üzere Türkiye'ye döneceğini anlattı. Demir, daha kısa sürmesi nedeniyle bu son yolculukta her zamankinden farklı bir güzerg hı tercih etmişti. 


</TEXT>
</DOC>
