<DOC>
<DOCNO> 401065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sonsiy21.html </URL>
<DATE> 2005/12/06/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Baykal'dan Öcalan isyanı .. 
</HEADLINE>
<TEXT>

     CHP Genel Başkanı Deniz Baykal, Abdullah Öcalan’ı kastederek, Başbakan Recep Tayyip Erdoğan ile arasında yaşanan kimlik tartışmasına çok büyük bir destek geldiğini, Öcalan’ın, "Başbakana hak veriyorum. Başbakanın üst kimlik tanımı, Türkiye Cumhuriyeti vatandaşlığı esastır, ben de aynı düşüncedeyim. Bunu ilk ben söylemiştim" dediğini anımsatırken, "Peki o zaman Türkiye geride bıraktığımız o dönemde bunca acıları niye çekti, niye 30 bin evladını verdi Türkiye " diye konuştu. 
     Deniz Baykal partisinin grup toplantısında yaptığı konuşmada, erken seçim beklentisini yineleyerek, "Bundan sonra artık durmak yok. Çünkü seçim bekliyoruz. Önümüzdeki seçimler Türkiye için yaşam seçimi olacak" dedi. 
     
     VAN’DA HAKİMLERİN OLDUĞUNU GÖSTERMEK GEREKİYOR 
     Baykal, Van Yüzüncü Yıl Üniversitesi Rektörü Yücel Aşkın’ın iki aydır tutuklu bulunduğunu anımsatırken, artık konunun çığırından çıkmak üzere olduğunu söyledi. Bu olayın ardından hukukun, adaletin çok ciddi bir şekilde sorgulanma aşamasına geldiğini, Türkiye’de siyasetin, adaleti, hukuku ciddi bir şekilde etkiler hale geldiğini savunan Baykal, "Van’da hakimlerin olduğunun ortaya çıkmasını bekliyoruz. 
     Ankara’daki siyasetçilere rağmen Van’da da hakimlerin olduğunu göstermek gerekiyor" dedi. Baykal, Adnan Hoca davasını da örnek gösterdiği konuşmasında, "Adnan Hoca yargıyı etkisizleştirmeyi başardı. Dava zamanaşımına uğradı. Hukuk ne oldu Adnan Hoca’nın yargıyı parmağında oynattığı bir düzene dur demenin zamanı gelmiştir" diye konuştu. 
     
     HARİRİ, OFER İNDİRİMİ 
     Baykal, Başbakan Erdoğan tarafından geçen hafta açıklanan vergi indirimi konusuna da değinirken, tasarı Meclis’e geldiğinde yasalaşmaması için ellerinden geleni yapacaklarını bildirdi. Getirilmek istenen kurumlar vergisi indiriminden en çok yararlanacak olanların son dönemde ihalelerini alanlar olduğunu dile getiren Baykal, "Bu kurumlar vergisi indirimi değil, Hariri, Ofer indirimidir" dedi. 
     
     GİRİT’İ BİLE DAHA ANLAŞILABİLİR NEDENLERLE KAYBETTİK 
     Baykal, AB’nin Türkiye’ye Kıbrıs konusunda verdiği sözlerin bir kez daha anlamını kaybettiğini belirterek, AB Komisyonu’nun KKTC’ye ticaret olanağı sağlayacak olan daha önce kabul ettiği tüzüğü ileri bir tarihe ertelediğini açıkladığını anımsattı. Bunlar yaşanırken, KKTC parlamentosunda "1974 öncesinde Rumlardan kalmış olan gayrimenkuller eğer kimseye tahsis edilmemişse, doğrudan doğruya Rumlara iade edileceğine" ilişkin bir yasa tasarısının görüşüldüğünü anlatan Baykal, bunun Maraş’ı Rumlara verme anlamına geleceğini söyledi. Bunu hiç bir gerekçenin haklı çıkarmasının mümkün olmadığını, bugüne kadar bu kadar teslimiyet noktasına gelmiş başka hiç bir ülke olmadığını belirten Baykal, "Türkiye Girit’i bile daha anlaşılabilir nedenlerle kaybetmiştir" dedi. 
     
     NE MAURİ GÖSTERİSİ, NE HAKA DANSI, NE HONGİ SELAMLAŞMASI 
     Bu gelişmeler yaşanırken Başbakan Erdoğan’ın Avustralya ve Yeni Zelanda gezilerini eleştiren Baykal, "Ne Mauri gösterisi, ne haka dansı, ne hongi selamlaşması bu gelişmeleri örtbas edebilir. Başbakan orada gönlünü avutuyor, Türkiye burada kan ağlıyor" diye konuştu. 
     
     KİMLİK TARTIŞMASI 
     Baykal, PKK Lideri Abdullah Öcalan’ı kastederek, Başbakan Erdoğan ile arasında yaşanan kimlik tartışmasına çok büyük bir destek geldiğini söyledi. Etnik köken konusunun konuşulmasının dışarıdan telkin edildiğini, Türkiye’de de birilerinin işi gücü bırakıp etnik köken konuştuğunu anlatan Baykal, "Bu devletin bir tane milleti vardır, etnik kimlikler ayrı millet tek. Milletimizin de adı Türk milletidir" diye konuştu. 
     Türkiye’nin satranç masasına konularak, uluslararası hesapların, enerji ve petrol politikalarının bir kurbanı olarak, "falan filanla, Alevi-Sünniyle, Türk-Kürtle ayrıştırılacak" denildiğini, bu hesaba bilerek bilmeyerek koca koca adamların da alet olduklarını belirtti. 
     
</TEXT>
</DOC>
