<DOC>
<DOCNO> 408162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/spor/spo06.html </URL>
<DATE> 2005/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulusoy'a yeşil ışık 
</HEADLINE>
<TEXT>


Anayasa Mahkemesi, CHP'nin başkan adaylarında aranacak yüksek okul şartının kaldırılması yolundaki başvurusunu 5 Ocak'ta görüşme kararı aldı. Yürürlüğün durması halinde Haluk Ulusoy seçimlere girebilecek 

CEMAL ERSEN 


Anayasa Mahkemesi, Cumhuriyet Halk Partisi tarafından 3813 sayılı federasyon yasasının başkan adaylarında aranacak yüksek okul şartının kaldırılması yolundaki başvurusunun 5 Ocak 2006 tarihinde yapılacak toplantıda görüşülmesini kararlaştırdı. 
Karar, seçim sürecine giren futbol gündemine bomba gibi düşerken, mahkemenin yürürlüğü durdurması halinde geçen yıl yasayla başkan adaylığı yolu kapatılan Haluk Ulusoy'un 19-20 Ocak tarihlerinde yapılacak olağanüstü genel kurulda en güçlü isim olarak ortaya çıkacağı bildirildi. 
10 Haziran 2004 tarihinde 3813 sayılı yasanın "Başkan adaylarında aranan seçilme şartları" başlıklı maddesinde yapılan değişiklik ile getirilen "Yüksek okul mezunu olmak" hükmüne yapılan itirazı gündemine alan Anayasa Mahkemesi'nin konuyu esastan inceleyecebileceği gibi, yürürlüğün durdurulmasıyla ilgili bir karar verebileceği öğrenildi. 

Aydın çekilecek 
Mahkeme, 5 Ocak'taki toplantısında CHP'nin itirazında yer alan "Yüksek okul şartı adaylar arasındaki eşitliği bozmaktadır" ifadesini değerlendirip yürürlüğü durdurursa, kararın taraflara tebliğ edilmesiyle birlikte Ulusoy'un başkan adaylığının önünün açılacağı belirtildi. Böyle bir gelişme karşısında başkan adaylığı için adı geçen Cemal Aydın'ın geri plana çekileceği ve Haluk Ulusoy başkanlığındaki oluşuma destek vereceği kaydedildi. 

Doğan cephesi panikte 
Ayhan Bermek'in başkan adaylığını destekleyen ve yönetim kurulu üyelerinin belirlenmesi çalışmalarını yürüten Hasan Doğan ve ekibinin, Anayasa Mahkemesi'nin CHP'nin başvurusunu gündeme alması üzerine acil bir durum değerlendirmesi yaptığı bildirildi. Doğan ve kurmaylarının Ulusoy'un yasağının kalkması durumunda kendisiyle işbirliği yapmanın formüllerini tartıştığı, Bermek'in desteklenmesi fikrini de gözden geçirdiği vurgulandı. Doğan'ın Kulüpler Birliği Vakfı Başkanı Özhan Canaydın ile de bir araya gelerek gelişmeleri konuşacağı ileri sürüldü. 

Konuşmayacak 

Haluk Ulusoy, Anayasa Mahkemesi'nin vereceği karara kadar konuşmayacak. Olağanüstü genel kurulda başkan adayı olma ihtimali beliren Ulusoy dün İstanbul'da Cemal Aydın ile biraraya gelerek gelişmeleri değerlendirdi. Ulusoy'un yakın çevresine başkan adayı olması halinde tüm kulüplerin katılımı ile oluşturulacak bir yönetim kurulu formülü üzerinde duracağını söylediği öğrenildi. 


</TEXT>
</DOC>
