<DOC>
<DOCNO> 405274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sondun12.html </URL>
<DATE> 2005/12/21/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Yakovu Rumlar, KKTC'ye mal iadesi için başvurmayacak 
</HEADLINE>
<TEXT>

     Kıbrıs Rum yönetimi Dışişleri Bakanı Yorgo Yakovu, KKTC’deki hiçbir kurumu tanımadıklarını, Rum vatandaşlarının takas, tazminat ve mal iadesi için KKTC’nin "başvuru yapın" çağrısını reddedeceğini savundu. 
     Yakovu, KKTC Meclisi’nde kabul edilen, Rum mallarına takas, tazminat ve iade öngören yeni mülkiyet yasasını değerlendirdi. 
     Avrupa İnsan Hakları Mahkemesi’nin AİHM geçmişte KKTC’de kurulan Tazmin Komisyonu’nu reddettiğini ifade eden Yakovu, Kıbrıslı Türklerin, AİHM’de bekleyen yüzlerce Rum’un başvurusunu transfer etme çabası içinde bir çare olarak yeni bir yasa oluşturduklarını ve onayladıklarını söyledi. 
     Yakovu, "Türk işgal rejimi tarafından oluşturulan kurumları tanıyamayız. Bu tamamen yasadışı bir durumdur ve Kıbrıs Cumhuriyeti vatandaşları bunun kendi çıkarlarına hizmet etmeyeceğini anlarlar ve böylelikle sahte devletin bu komiteye başvurma çağrılarını reddederler" dedi. 
     "Bu çabanın hiçbir sonuca varmayacağını" iddia eden Yakovu, "AİHM, çok ciddi bir mahkemedir. Türkiye’nin tüm bu yasadışılıklarını dikkate almayacaktır. Bu sadece bir ümit değildir, bunun takipçisi olacağız. Avrupa mahkemelerinde bunun savaşını vereceğiz" diye konuştu. 
     
</TEXT>
</DOC>
