<DOC>
<DOCNO> 407281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sondun23.html </URL>
<DATE> 2005/12/28/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
İngiltere 'kırmızı sokak' uygulamasına geçiyor 
</HEADLINE>
<TEXT>

     İngiltere, sokaklarda ve otoyol kenarlarında çalışan hayat kadınlarına "sıfır tolerans" politikasına geçecek. Buradaki kadınların Hollanda’daki gibi "kırmızı bölgelere" alınması planlanıyor. 
     İngiltere Hükümeti, gelecek ay sokaklarda ve otoyollarda çalışan hayat kadınları için yürürlüğü girecek olan "sıfır tolerans" politikasını duyurmayı planlıyor. 
     İngiliz Hükümetinin, Hollanda’daki gibi "kırmızı bölgeler" yaratarak dışarıda çalışan hayat kadınlarının buralara gelmesini sağlamayı amaçladığı öğrenildi. 
     İngiltere İçişleri Bakanı Fiona Mactaggart, konu ile ilgili olarak Guardian gazetesine yaptığı açıklamada, hayat kadınlığının seks işçiliği gibi görülmesine karşı olduğunu belirterek, "Hayat kadınlığının dünyanın en eski mesleği olduğu ve azaltılamayacağı düşüncesine hoşgörü göstermiyorum. Fahişelik toplumları olumsuz etkiliyor, yollarda çalışan hayat kadınlarına karşı sıfır tolerans uygulamasına geçeceğiz. Fahişeleri seçen erkekler dolaylı olarak uyuşturucu ve beyaz kadın tacirlerini desteklemiş oluyor" diye konuştu. 
     İngiliz polisinin otoyol kenarındaki hayat kadınları ile anlaşan sürücülerin ehliyetine el koyma hakkı olduğunu da söyleyen Mactaggart "Polisin bu gücünü daha fazla uygulamasını istiyorum" dedi. 
     İngiltere’de bu sorunun çözümü için "güvenli evler" oluşturulması planlanırken sokaklarda çalışan hayat kadınlarının buralara yönlendirilerek beyaz kadın ticaretinden uzaklaştırılması amaçlanıyor. 
     İngiltere’de ayrıca masaj salonu ve saunlara da daha sıkı denetim getirilmesi ve buraların randevu evi olarak kullanılmasının önlemesi planlanıyor. 
     
     SOKAKLARDA ÇOĞU MADDE BAĞIMLISI 80 BİN HAYAT KADINI VAR 
     İngiliz İçişleri Bakanlığı, İngiltere sokaklarında 80 bin hayat kadını çalıştığını ve bu hayat kadınlarının yüzde 95’inin uyuşturucu kullandığını açıkladı. Durumun kritik 
     olduğunun altını çizen İngiliz yetkililer, hayat kadınlarının ayrıca daha sıkı sağlık kontrollerinden geçirilmesi ve şiddete karşı korunmaları gerektiğini belirterek "kmırmızı bölgelerin" bu açıdan da önemli olduğunu kaydetti. Öte yandan İngiltere’de Hayat Kadınları Derneği sözcüsü Niki Adams, hükümetle aynı görüşü paylaşmadıklarını belirterek, bu tür kısıtlamaların kadınları daha kötü bir konuma sokacağını savundu. 
     
</TEXT>
</DOC>
