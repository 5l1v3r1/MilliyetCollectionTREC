<DOC>
<DOCNO> 404154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/dunya/adun.html </URL>
<DATE> 2005/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıra 'at pazarlığı'nda 
</HEADLINE>
<TEXT>


Reuters, Irak'ta Sünnilerin de sandığa gitmesi sonucunda kurulması beklenen büyük koalisyon için yapılacak uzun, karmaşık ve çetin görüşmelerin 'at pazarlığı'nı andıracağını belirtti 

DIŞ HABERLER SERVİSİ 


Irak'ta normal demokratik rejime geçiş sürecinin son aşaması olarak dün yapılan genel seçime katılımın Sünniler de dahil yüksek olması sevinçle karşılanırken, bundan sonraki ilk anayasal hükümeti kurma çalışmalarının seyri konusunda Reuters, ülkenin, siyasi literatürde küçük çıkarlar için bile karmaşık ve çetin görüşmeler yapılması anlamında kullanılan bir tabir olan, "at pazarlığı"na sahne olacağı yorumunda bulundu. Mevcut geçici hükümette mutlak çoğunluğu elinde tutan Şii ve Kürtlerin, Sünni temsilcilerin de ciddi sayıda meclise girmesi sonucu bu konumlarını koruyamayacakları ve yeni hükümetin çok büyük olasılıkla geniş tabanlı bir koalisyon olacağı belirtiliyor. 

Ulusal birlik çağrısı 
Sünni bölgelerinde katılımın beklenenin çok üzerinde olduğu anlaşıldı. Sünni gruplardan Irak Uyum Cephesi'nin lideri Adnan el Duleymi, AP'ye yaptığı açıklamada, "Sünni bölgelerinde daha fazla sayıda seçim merkezi bulunsaydı katılım daha da yüksek olacaktı" dedi. Meclise girdiklerinde ilk iş olarak güvenlik sorununa çözüm bulmaya çalışacaklarını ve direniş hareketini sük nete davet edeceklerini söyleyen Duleymi, bu nedenle ulusal birlik hükümeti kurulmasını istediklerini vurguladı. Sünni lider, seçimde laik Şii İyad Allavi ile Kürt İttifakı'na giden oylar sonucu Şii Birleşik Irak İttifakı'nın şimdiki meclisteki çoğunluğu kaybedeceğini savundu. 

Büyükelçi'nin yorumu 
ABD'nın Bağdat Büyükelçisi Zalmay Halilzad da hiçbir grubun tek başına iktidar olacak kadar oy almasını beklemediklerini belirterek, "Çok geniş tabanlı bir koalisyona ihtiyaç olacak" dedi. 
Irak seçim komisyonu yetkilisi Ferid Ayar, kesin sonucun ocak ayının ilk haftasında belli olabileceğini söyledi. Yeni meclisin seçeceği başbakan yeni hükümeti kuracak. Yeni devlet başkanı ve yardımcıları da yeni meclis tarafından seçilecek. 


</TEXT>
</DOC>
