<DOC>
<DOCNO> 402404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/ekonomi/eko03.html </URL>
<DATE> 2005/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar'ın diğer lisansları da satışta 
</HEADLINE>
<TEXT>



Tasarruf Mevduatı Sigorta Fonu TMSF , Uzan Grubu'ndan haczedilen altı adet televizyon ve üç radyoya ilişkin uydu ve kablolu yayın lisansı, 3 Ocak 2006 tarihinde satışa çıkaracak. TMSF'den yapılan açıklamaya göre, toplam 1 milyon 576 bin 400 YTL muhammen bedele sahip marka ve marka başvurusu ile uydu ve kablolu yayın lisansları, yayında olan Sineklasik TV, Yeşilçam TV, Dizi TV, Metro TV ile yayında olmayan Futgol TV, Sineklasik 1 TV, Radyo Blue, Radyo King ile Radyo Gold'dan oluşuyor. 
Uydu yayın lisansı ve kablolu yayın lisansı ihalelerine ancak radyo ve televizyon yayıncılığı, haberleşme, eğitim, kültür ve sanat amacıyla Türk Ticaret Kanunu hükümlerine göre kurulan anonim şirketler katılabilecek. 

İhaleye girme şartları 
Marka ihalesine katılabilmek için anonim şirket olma şartı aranmazken, TMSF tarafından satışa çıkarılan söz konusu varlıklar açık artırma yöntemi ve peşin ödeme koşulu ile satılacak. 
Düzenlenecek ihalede, lisans, marka ya da marka başvurusu için teklif edilen fiyatın, muhammen değerin yüzde 75'inden az olması halinde ya da lisanslar için hiç alıcı çıkmaması durumunda, ikinci satış 6 Ocak 2006 tarihinde gerçekleştirilecek. İhaleye katılacak anonim şirketlerin gerekli belgeleri en geç satış günü TMSF Satış Komisyonu'na teslim etmeleri gerekiyor. İhaleye katılacakların ayrıca, her bir marka, marka başvurusu, uydu yayın lisansı ve kablolu yayın lisansı için tespit edilen muhammen bedelin yüzde 7.5'i tutarında teminatı yatırmaları gerekiyor. 


</TEXT>
</DOC>
