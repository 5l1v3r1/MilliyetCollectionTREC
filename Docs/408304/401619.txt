<DOC>
<DOCNO> 401619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sondun12.html </URL>
<DATE> 2005/12/08/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
İspanyol dergisi Türkiye Avrupa’nın kaçak böbrek nakli cenneti oldu 
</HEADLINE>
<TEXT>

     Mehmet ÇİFTÇİ DHA 

İSPANYA’nın en çok okunan araştırma dergisi ’Interviu’ son sayısında Türkiye’deki ’organ kaçakçılığı’ iddialarını masaya yatırdı. Bazı Türk doktorlar hakkında ağır suçlamalarda bulunan dergi, ’kaçak yollardan böbrek nakli yaparak 100 binlerce dolar kazandığını’ iddia ettiği doktorlarla da özel röportaj yaptı. 
     Interviu dergisi, Türkiye’nin Avrupa’nın kaçak böbrek nakli yapan bir merkezi haline geldiğini öne sürerek, buna ’delil’ olarak da, özel röportajlar yaptığı Doktor Cerrah Yusuf Sönmez ile Hamdi Koçeri’nin açıklamalarını gösterdi. İstanbul’a gelen çok sayıda yoksul Moldovalı, Ukranyalı ve Bulgar vatandaşının, ’zengin Avrupalılara’ 2 bin 500 ila 6 bin 500 euro arasında fiyatlarla böbreklerini sattığını savunan İspanyol dergisi, bu ameliyatların Türk doktorlar tarafından yapıldığını ve bu sayede bazı doktorların 100 binlerce dolar kazandığını iddia etti. 
     Interviu dergisi, söz konusu doktorları ve bu ameliyatların gerçekleştirildiği hastaneleri güvenlik güçlerinin bildiğini, ancak hiçbirşey yapamadığın öne sürerek, İstanbul’un yasal boşluklardan kaynaklanan bir ’organ nakli cenneti’ haline getirildiğini iddia etti. 
     
     
     'BUNU SADECE PARA İÇİN YAPIYORUM' 

     Dergi, Dr. Yusuf Sönmez’le yaptığı özel röportajda, Sönmez’in açıklamalarını ’hayretle karşılayarak’, bu kişinin doktorluk etiğini hiçe sayarak ameliyatları yasal ve haklı bir konuma soktuğunu öne sürdü. Sönmez dergiye yaptığı açıklamada, hastalara naklettiği böbreğin nereden geldiğini bilmediğini ve bunu sadece para için yaptığını belirterek, "Bana Dr. Frankenstein diyebilirsiniz. Ben doktorum ve görevimi yapıyorum. Böbreğin nasıl verildiği beni ilgilendirmez. Benim için önemli olan mesleki başarıdır. Yaptığım organ nakillerinde ulaştığım başarı beni bu konuma getirdi. Elimde kimse hayatını kaybetmedi" diyerek, Hipokrat Yemini’ne sadık kaldığını söyledi. 
     Sönmez ayrıca, Türkiye’de çok sayıda Avrupalı ve Amerikalıya organ nakli yaptığını da belirterek, müşterilerinin çoğunun İsralli, İtalyan, Fransız ve Alman olduğunu kaydetti. Sönmez, yaptığı işin yasal olduğunu ve Türkiye’deki yetkililerinin de bildiğini savunarak, buna delil olarak 1997 yılında gözaltına alınmasını gösterdi. Sönmez, "Şayet suçlu bulunsaydım serbest kalmazdım. Şu an halen bu tür operasyonları yapıyorsam demek ki Türkiye’de yasal ve yapılıyor" diye konuştu. 
     
     'YUSUF SÖNMEZ’DEN ARTIK RANDEVU ALMAK BİLE ZOR' 

     Interviu dergisi, Sönmez’in eski iş ortağı olan Hamdi Koçer’le de İstanbul, Bostancı’daki Sönmez Klinik’te bir özel röportaj yaptı. Avrupalı hastalara böbrek nakli ameliyatlarının bu klinikte yapıldığını iddia eden dergi, iki doktorun birbirlerini suçlayıcı sözlerine de geniş yer verdi. Sönmez’in yabancı doktorlarla işbirliğine girerek yüksek miktarlarda para kazandığını savunan Dr. Koçer, her ne kadar para ve ticaret işine girmediğini söylese Yusuf Sönmez’in, bir organizasyonun parçası olarak çalıştığını söyledi. 
     Dr. Koçer, Sönmez’in önceleri çok az sayıda organ nakli yapmasına rağmen, bugün kendisinden randevu almanın bile zor olduğunu da öne sürerek, eski ortağının, gelen yoğun talebi karşılamak için kaçak bir doktor ekibi kurduğunu iddia etti. 
     Dergi ayrıca, organlarını para karşılığı Türk doktorlara sattığı iddia edilen kişilerle de konuşarak, bu kişilerin kısa süre içinde Türk yetkililer hakkında yasal işlem başlatacağını ve Türkiye’nin de gelecekte bu işten ’başının çok ağrıyacağını’ yazdı. 
     
</TEXT>
</DOC>
