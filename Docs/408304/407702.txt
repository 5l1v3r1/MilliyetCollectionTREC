<DOC>
<DOCNO> 407702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sontur05.html </URL>
<DATE> 2005/12/29/ </DATE>
<TIME> 07.35 </TIME>
<AUTHOR>  </AUTHOR>
<HEADLINE>
Nişan yolunda ölüm 
</HEADLINE>
<TEXT>

     Şaban KARDEŞ ÇERKEZKÖY Tekirdağ , DHA 

İNGİLTERE'de çalışan makine mühendisi 26 yaşındaki Şener Sezer, Bulgaristan'daki sevgilisi 24 yaşındaki Hafize Yaşar'ı da yanına alıp nişan yapmak üzere Tekirdağ'ın Çerkezköy İlçesi'nde oturan ailesinin yanına gelirken, baba evine 40 kilometre kala kaza yaptı. Yağıştan kayganlaşan yolda kontrolden çıkıp üstgeçidin ayaklarına çarpan otomobilde Şener Sezer ve sevgilisi Hafize Yaşar can verdi. 
     Bulgaristan’dan 1989 yılındaki zorunlu göç sırasında ailesiyle birlikte Türkiye’ye gelen Şener Sezer, İstanbul Teknik Üniversitesi Makine Mühendisliği Bölümü’nü bitirdi. İngiltere'ye giden Sezer, Londra’daki Clanirges Otel’de ise başladı ve hızla yükselerek otelin teknik müdürü oldu. Kısa sürede geniş bir çevre yapan Şener Sezer, Başbakan Recep Tayyip Erdoğan'la Londra ziyaretinde hatıra fotoğrafı çektirdi. 
     Şener Sezer geçen temmuz ayında akrabalarının yaşadığı Kırcaali’deki bir düğünde tanıştığı 24 yaşındaki Hafize Yaşar’e aşık oldu. İki genç kendi aralarında anlaşarak nişanlanmaya karar verdi. Londra’daki işine dönen Şener Sezer bir taraftan da evlilik hazırlıklarına başlayarak kiraladığı evi döşedi. 
     
     SOFYA’DAN YOLA ÇIKTILAR 

     İngiltere’den Bulgaristan’a gelen Şener Sezer, Sofya Kliment Üniversitesi’nde öğrenim gören sevgilisi Hafize Yaşar’ı da yanına alarak nişan töreni için Tekirdağ’ın Çerkezköy İlçesi'ndeki ailesinin yanına gitmek için yola çıktı. Şener Sezer, Türkiye'ye girdikten sonra TEM Otoyolu Lüleburgaz mevkiinde Çerkezköy’deki ailesini arayıp Bir saat sonra evdeyiz'' dedi. 
     
     KAYGAN YOL KURBANI 

     Şener Sezer bir an önce ailesine ulaşmak için TEM Otoyolu'nda hız yapınca, Lüleburfgaz- Çorlu arasında yolun yağıştan kayganlaşması nedeniyle direksiyon kontrolünü kaybetti. Üst geçidin ayaklarına çarpan otomobil, hayatlarının baharındaki iki sevgiliye mezar oldu. 
     Oğlunun gecikmesi üzerine sürekli telefonla aramaya başlayan anne Zülfiye Sezer bir türlü yanıt alamadı. Çorlu Emniyet Müdürlüğü'nden gelen telefonla acı haberi alan anne Zülfiye ve baba Hüseyin Sezer çocuklarının ve gelin adaylarının ölüm haberi ile yıkıldı. 
     Şener Sezer, Çerkezköy’e bağlı Kapaklı Beldesi’nde ailesi ve arkadaşlarının gözyaşları arasında son yolculuğuna uğurlandı. Kazada hayatını kaybeden gelin adayı Hafize Yaşar'ın cenazesi de Bulgaristan'a götürülerek Kırcaali'de toprağa verildi. 
     
</TEXT>
</DOC>
