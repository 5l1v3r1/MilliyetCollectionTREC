<DOC>
<DOCNO> 402180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sonyas10.html </URL>
<DATE> 2005/12/09/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Vakko'dan piyano eşliğinde sıcak şarap ve kestane ikramı 
</HEADLINE>
<TEXT>

     Vakko, yurt genelindeki mağazalarında 2005'i güzel hatıralarla uğurlamak için müşterilerine piyano eşliğinde sıcak şarap ve kestane ikram ediyor. 
     Vakko Adana Mağazası Şube Müdürü Fatoş Akyürek, AA muhabirine yaptığı açıklamada, firmalarının tüm mağazaların bulunduğu sokaklarda 31 Aralık gününe kadar piyano konserleri vermeye başladığını, mağaza önünde şık giyimli bir kişi tarafından özel tasarlanmış araçta kestane ikramı yapıldığını kaydetti. 
     Akyürek, mağazalarına giren müşterilerine de İstanbul'dan getirilen tarçınlı sıcak şarap ikram ettiklerini ifade ederek, ''amacımız, 2005'in son günlerinde müşterilerimizi mutlu etmek ve onların yeni yılı güleryüzle karşılamasını sağlamak'' dedi. 
     Bu çalışmalarının ilk günden itibaren müşterilerinde ve halkta olumlu etki bıraktığını gördüklerini ifade eden Akyürek, şunları kaydetti 
     ''Gün içinde yaşadığı stresi atmak için akşama doğru mağazaları gezen, sevdiklerine veya kendisine bir şeyler almak isteyen müşterilerimiz mağazanın önüne geldiği zaman gördükleri manzara ve piyanoda yükselen hoş seda karşısında şaşırıyorlar. Çünkü dışarıda takım elbiseli biri ona özel hazırlanmış külahla kestane ikram ediyor ve hemen yanında da biri piyano çalıyor. Böyle bir durumla kentte ilk defa karşılaşan kişiler, personelimize neden bu uygulamayı yaptıklarını sorduğunda, kendileri için olduğunu duyunca çok seviniyor. Daha sonra yüzünde bir gülümseme, elinde sıcak şarabı, günün stresini biraz atmış şekilde hem alışverişini yapıyor hem de rahatlıyor.'' Akyürek, kestane ve sıcak şarabın nostaljik bir havası olduğu için tercih edildiğini belirterek, özellikle kestanenin, uzun yıllardan beri yılbaşı gecelerinin vazgeçilmez eğlencesi olduğunu kaydetti. 
     Fatoş Akyürek, hayatı güzel yapan şeylerin ayrıtı olduğunu dile getirerek, şöyle devam etti 
     ''Bizler, gerek iş yaşantısında gerekse özel hayatımızda artık mutlu değiliz. Çevremizde her zaman mutsuz insanlar var. Suratı asık ve stresli kişileri mutlu edecek en önemli unsur gerçekte ayrıntılardır. Onu geçmişe götürecek, bir koku, bir tat veya bir sestir. Bu nedenle bu kampanya bizim için çok önemli, çünkü kestane, şarap ve piyano eşliğinde çalınan bir şarkı kişiyi hiç ummadığı anda bekli de en güzel günlerine götürecek ve onu 10 dakika olsa bile mutlu edecek.'' 
     
</TEXT>
</DOC>
