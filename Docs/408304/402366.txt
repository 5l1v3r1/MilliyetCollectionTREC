<DOC>
<DOCNO> 402366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/son/sontur14.html </URL>
<DATE> 2005/12/10/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Rektör Aşkın'a stent takıldı... 
</HEADLINE>
<TEXT>

     Yüzüncü Yıl Üniversitesi YYÜ Rektörü Prof. Dr. Yücel Aşkın'a, Tıp Fakültesi Araştırma Hastanesi'nde gerçekleştirilen operasyonla stent takıldı. 
     Alınan bilgiye göre, YYÜ Tıp Fakültesi Araştırma Hastanesi'nde tutuklu olarak tedavi gören Rektör Aşkın, bugün saat 13.30 sıralarında yoğun bakım servisinden alınarak Kardiyoloji Ünitesi'ne götürüldü. 
     Burada, İstanbul Koşuyolu Hastanesi Başhekimi Prof. Dr. Cevat Yakut başkanlığında 5 kişiden oluşan ekip tarafından yarım saat süren bir operasyonla, kalbe giden damarlarındaki tıkanıklığın giderilmesi amacıyla Aşkın'a stent uygulandı. 
     Operasyondan sonra Kardiyoloji Ünitesi Yoğun Bakım Servisi'ne alınan Aşkın'ın sağlık durumunun iyi olduğu ve operasyonun başarılı geçtiği ifade edildi. 
     Bu arada, stendin, Aşkın'a kendi parasıyla uygulandığı bildirilirken, stendin üzerinde bulunan kimyasal maddeler nedeniyle tıkanma ihtimalini düşüren bir özellik taşıdığı belirtildi. 
     
</TEXT>
</DOC>
