<DOC>
<DOCNO> 403622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sondun22.html </URL>
<DATE> 2005/12/15/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
CIA'in kaçırdığı El Masri, susması için para almış 
</HEADLINE>
<TEXT>

     Amerikan Merkezi Haberalma Teşkilatı CIA tarafından kaçırılarak sorgulandığı iddia edilen Lübnan asıllı Alman vatandaşı Halit El Masri'nin, susması için para aldığı öne sürüldü. 
     Alman ARD ve ZDF televizyonları ile Süddeutsche Zeitung gazetesinin haberine göre, Federal İçişleri Bakanı Wolfgang Schaeuble, dün Federal Meclis İçişleri Komisyonu'nda verdiği ifadede, bu konuda eski İçişleri Bakanı Otto Schily ile ABD'nin eski Berlin Büyükelçisi Daniel Coats arasında bir görüşme yapıldığına dair tutanak bulunduğunu söyledi. 
     Habere göre Schaeuble, söz konusu görüşmede Coats'un, bir Alman vatandaşını yanlışlıkla yakalayarak sorguladıklarını, daha sonra serbest bıraktıklarını söylediğini ve özür dilediğini, ancak bu kişinin Afganistan'a gönderildiğini gizli tuttuğunu belirtti. 
     Almanya Dışişleri Bakanı Frank-Walter Steinmeier, bugün Meclis Dış İlişkiler Komisyonu'nda El Masri davasıyla ilgili ifade verecek. 
     
</TEXT>
</DOC>
