<DOC>
<DOCNO> 404010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/soneko39.html </URL>
<DATE> 2005/12/16/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Efes Oteli, 2007 Haziran'da açılacak... 
</HEADLINE>
<TEXT>

     İzmir Büyük Efes Oteli'nin, 2007 yılı Haziran ayında açılacağı bildirildi. 
     Otelin mülkiyet satış ihalesini Murat Vargı ile birlikte alan Tahincioğlu Grubu üst yöneticisi CEO Özcan Tahincioğlu, İzmir Ticaret Odası Yönetim Kurulu Başkanı Ekrem Demirtaş'ı ziyaret ederek proje hakkında bilgi verdi. 
     Tahincioğlu, satış ihalesini Rekabet Kurumu'nun onayladığını, Özelleştirme Yüksek Kurulu'nun da onayı sonrası gelecek ay içinde oteli devralacaklarını kaydetti. 
     Grup olarak İzmir'i duydukları bir güvenin göstergesi olarak bu yatırıma giriştiklerini kaydeden Tahincioğlu, İzmir'in en köklü oteli olan Büyük Efes'in bir süredir harabe gibi kalmasından üzüntü duyduklarını ifade etti. 
     Otelin tadilatı için Emekli Sandığı ve Swiss Otel arasında yapılan tadilat projesini aynen uygulayacaklarını vurgulayan Tahincioğlu, şöyle konuştu 
     ''Mevcut projeyi, aslına sadık kalarak hızla gündeme almak istiyoruz. İnşaat çalışmalarını 18 ayda bitirerek 2007 yılı Haziran ayında tamamlamayı planlıyoruz. Yenileme çalışmaları için 40 milyon dolarlık bütçemiz var. Kongre merkezi, otopark ve dükkanları daha önce hizmete açmak istedik ancak kongre merkezinde yaşanan yangının buna imkan vermediğini gördük.'' 
     
     YENİ YATIRIMLAR 
     Tahincioğlu, ortakları Murat Vargı ile birlikte yeni yatırımları da gündeme almak istediklerini belirtti. 
     ''İzmir'de bir otelle kalma niyetinde değiliz, başka yatırımlar da olabilir'' diyen Tahincioğlu, özellikle gayrimenkul sektöründe İzmir'de farklı projeleri gündeme almak istediklerini ifade etti. 
     
     ''İZMİR'DEKİ FIRSATLAR'' 
     İZTO Yönetim Kurulu Başkanı Ekrem Demirtaş ise İzmir'de otel yatırımları için büyük fırsatların ortaya çıktığına dikkat çekti. İzmir'in turizm potansiyelinin yanında Çeşme'nin Termal Turizm Bölgesi ilan edildiğini kaydeden Demirtaş, otel yapımı için de çeşitli kamu kurumlarına ait binaların özelleştirilmesinin takip edilebileceğine işaret etti. 
     
</TEXT>
</DOC>
