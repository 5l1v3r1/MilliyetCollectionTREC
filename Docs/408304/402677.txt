<DOC>
<DOCNO> 402677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sondun20.html </URL>
<DATE> 2005/12/12/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Putin'den Çeçenistan'a sürpriz ziyaret... 
</HEADLINE>
<TEXT>

     Rusya Devlet Başkanı Vladimir Putin, Çeçenistan'ın başkenti Grozni'ye bugün yaptığı sürpriz ziyaret sırasında "seçimlerde ve zor süreçte yer alan herkese" teşekkür etti. 
     Rus haber ajanslarına göre, helikopterle Grozni'ye giden Putin, parlamentonun açılışında yaptığı konuşmada, "Seçimlerde ve zor süreçte yer alan herkese çok teşekkür etmek istiyorum" dedi. 
     Milletvekillerinden Çeçenistan'ın çıkarları için çalışmalarını isteyen Putin, "Cumhuriyete barış geldi. Cumhuriyetin hiçbir düşmanına burada yer yoktur. En zor şey, ekonomik ve sosyal sorunları çözmektir" diye konuştu. 
     İtar-Tass ajansı, Putin'in Çeçenistan'a yaptığı kısa ziyaret sırasında Çeçenistan Başkanı Ali Alhanov ve Başbakan Birinci Yardımcısı Ramazan Kadirov ile bir araya gelerek Çeçenistan'ın bazı sorunları ile sosyo-ekonomik durumunu ele aldığını duyurdu. 
     Alhanov da, konuşmasında Putin'e, "Çeçen halkına karşı gösterdiği saygı nedeniyle" teşekkür ederek, "Çeçen halkı için göstermiş olduğunuz saygı ve Çeçenistan parlamentosunun açılışına gelmenizden dolayı teşekkür ederim" dedi. 
     Haberde, Putin ve beraberindekileri taşıyan helikopterin hükümet binasının önündeki bir alana indiği kaydedildi. 
     Putin, Rus yanlısı Çeçen Devlet Başkanı Ahmed Kadirov'un bir suikast sonucu hayatını kaybetmesinden 2 gün sonra 22 Ağustos 2004'de sürpriz bir şekilde Çeçenistan'a gitmiş ve Kadirov'un mezarına çiçek bırakmıştı. 
     
</TEXT>
</DOC>
