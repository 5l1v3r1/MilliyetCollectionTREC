<DOC>
<DOCNO> 401303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sondun24.html </URL>
<DATE> 2005/12/07/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Rice İşkenceli sorgulama yöntemleri yasaklandı 
</HEADLINE>
<TEXT>

     ABD Dışişleri Bakanı Condoleezza Rice, yurt içinde ve dışında ''acımasız'' sorgulama yöntemlerinin yasaklandığını söyledi. 
     Bazı Avrupa ülkelerini kapsayan gezisi çerçevesinde Ukrayna'nın başkenti Kiev'de bulunan Rice, ABD'nin, tutukluların sorgulanmasıyla ilgili politikasını değiştirerek, tüm dünyadaki Amerikalı görevlilere, gözaltındakilere kötü muameleye yasak koyduğunu söyledi. 
     Rice, Amerikan politikasının, BM İşkencenin Önlenmesi Sözleşmesi'nin yükümlülüklerinin, yurt içinde ya da dışında, nerede olursa olsun tüm Amerikalı görevlileri kapsadığını belirtti. 
     Condoleezza Rice, Ukrayna Devlet Başkanı Viktor Yuşçenko ile düzenlediği basın toplantısında, Rusya'nın, yabancı sivil toplum örgütlerinin ülkedeki faaliyetleriyle ilgili kısıtlamalar getiren yasa tasarısından endişe duyduğunu da bildirdi. 
     Rice, Rusya Federasyonu'nun, sivil toplum kuruluşlarının istikrarlı ve demokratik bir ortamda faaliyet göstermesinin önemini anlayacağını umduğunu ifade etti. 
     Rus parlamentosunun alt kanadı Duma, geçen ay, yabancı sivil toplum kuruluşlarına daha sıkı denetimler getiren bir yasa tasarısını ilk görüşmede kabul etmişti. 
     370 milletvekilinin lehte kararıyla geçen tasarıya göre, oluşturulacak komisyon, insan haklarından çevre korumaya, hayır işlerinden spora kadar çeşitli alanlarda faaliyet gösteren tüm kuruluşların faaliyetlerini ve finansmanlarını denetleme yetkisine sahip olacak. Tasarının Duma'da iki oylamadan daha geçmesi gerekiyor. 
     İnsan Hakları İzleme Örgütü ve Uluslararası Af Örgütü gibi bazı kuruluşlar, tasarının yasalaşması halinde Rusya'daki faaliyetlerini durduracaklarını açıklamıştı. 
     
</TEXT>
</DOC>
