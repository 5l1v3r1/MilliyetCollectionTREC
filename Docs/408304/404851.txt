<DOC>
<DOCNO> 404851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sonyas07.html </URL>
<DATE> 2005/12/19/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
10 yaşın altındaki çocukların rüyası... 
</HEADLINE>
<TEXT>

     İngiltere'de 10 yaşın altındaki çocuklar, ünlü ve zengin olmayı düşlüyor. 
     Luton First adlı kurumun yaptığı araştırma, İngiliz çocuklarının daha şimdiden şöhret sahibi bir zengin olmayı hayal ettiğini gösterdi. Çocuklar ''dünyada en güzel şeyin'' zenginlik olduğunu düşünse de zenginliğin boyutları çocuktan çocuğa değişiyor. Öyle ki, zenginlik kimisi için sadece 460, kimisi içinse 200 milyon sterlin demek... Şöhret ikinci sırada geliyor. ''Tanrının dünyanın en meşhur insanı'' olduğunu düşünen çocuklar, ikinci sıraya İngiliz futbolunun yıldız golcüsü Wayne Rooney'yi koyuyor. Şöhretler sıralamasında İsa peygamberi üçüncü, futbolcu David Beckham'ı 4, Kraliçe Elizabeth'i 5. sırada sayan çocuklar, Harry Potter'a 6. sırayı veriyor. 
     10 yaşından küçük 2500 çocuk arasında yapılan nabız yoklaması, çocuklar için ''en kötü şeyin'' sarhoşluk olduğunu gösterdi. ''Kötüler'' klasmanında ilk sırayı sarhoşlar alırken, sigara 2, çöp 3, duvar yazıları 4, savaş 5. sırada geliyor. 
     Araştırmaya göre, çocuklar dünyayı yönetseler, ilk iş olarak yalanı yasaklayacak. Yasaklar listesinin ikinci sırasında sarhoşluk, üçüncü sırasında kavga ve cinayetler geliyor. Çocukların yapmak istediği bir şey de okul tatillerini uzatmak, bir de hiç ölmeyecek ev hayvanları yaratmak... 
     
</TEXT>
</DOC>
