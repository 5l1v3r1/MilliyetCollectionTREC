<DOC>
<DOCNO> 405939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sondun21.html </URL>
<DATE> 2005/12/23/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Avusturya Türkiye üye olmadan Avrupa'nın sınırları tartışılsın 
</HEADLINE>
<TEXT>

     Avusturya Başbakanı Wolfgang Schüssel, Avrupa'nın sınırlarının kesin olarak belirlenmesi zamanının henüz gelmediğini belirtti. 
     Almanya'da yayınlanan ''Financial Times Deutschland'' gazetesi, Schüssel'in, Türkiye'nin AB üyeliğinin çoğu Avrupa ülkesi vatandaşı tarafından tereddütle karşılandığı gerekçesiyle Avrupa'nın sınırları konusunda tartışma yapılmasını gerekli gördüğünü yazdı. 
     Gazetenin haberine göre, bununla birlikte ''Avrupa'nın sınırlarının belirlenmesi için zaman henüz uygun değil'' diyen Schüssel, yeni yılın ilk yarısında üstleneceği AB dönem başkanlığı sırasında, vatandaşların AB'ye olan güvenlerinin artırılması için ekonomik reformlar ve Avrupa'nın sınırlarına ilişkin tartışmalara ağırlık vermek istiyor. 
     Schüssel, Fransa ve Hollanda'da Avrupa Anayasası konusunda yapılan referandumlarda alınan başarısız sonuçların, anayasanın içeriğinden değil, vatandaşların AB ile ilgili gelişmelerden duydukları endişelerden kaynaklandığına inanıyor. 
     ''Anayasa henüz ölmedi'' diyen Schüssel, Avrupa Anayasasının onaylanması sürecinin devamı için Fransa ve Hollanda'da ikinci kez referandum yapılmasını istiyor. 
     Habere göre Schüssel, AB'nin, üyelik şansı olmayan ülkelere yönelik özel statü belirlemesini savunuyor. 
     
</TEXT>
</DOC>
