<DOC>
<DOCNO> 405123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sontur08.html </URL>
<DATE> 2005/12/20/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Başbakan Erdoğan'ın ilçesinde esrarengiz olay 
</HEADLINE>
<TEXT>

     
     Muhammet KAÇAR RİZE, DHA 
     
BAŞBAKAN Recep Tayyip Erdoğan'ın evinin de bulunduğu Rize'nin Güneysu İlçesi'nde bir anda etrafı saran gaz kokusu nedeniyle bir öğretmen ile 16 öğrenci etkilenerek hastaneye kaldırıldı. İl Milli Eğitim Müdürü Rasim Çelik, gazdan etkilenen 17 kişinin durumunun iyi olduğunu belirtirken, olayın araştırıldığını ve bir sağlık ekibinin okul çevresinde inceleme yaptığını söyledi. 
     Güneysu'daki ilginç olay, bu akşam saat 17.00 sıralarında meydana geldi. Güneysu Merkez İlköğretim Okulu öğrencileri okul çıkışında etrafı bir anda saran ve genizleri yakan bir koku almaya başladı. Nefes almakta güçlük çeken yaşları 8 ile 14 arasında değişen 16 öğrenci ile bir öğretmen kokudan etkilendi. Güneysu Tenzile Erdoğan Güneysu Gün Hastanesi'nde ilk tedavileri yapılan öğretmen ve öğrenciler ardından Rize Devlet Hastanesi'ne sevkedildi. 
     Olayı anlatan öğrenciler, Okuldan çıktık, servis bekliyorduk. Havayı bir anda çamaşır suyuna benzer bir koku sardı. Sonra nefes almakta zorlandık. Öksürmeye başladık'' dediler. Veliler ise endişe duyduklarını ve kokunun kaynağının bir an evvel belirlenmesini istediler. 
     
     KOKUNUN NEDENİ ÇÖZÜLEMEDİ 
     Olay sonrası Güneysu Belediye Başkanı Ahmet Minder ile birlikte hastaneye giden İl Milli Eğitim Müdürü Rasim Çelik, yaptığı açıklamada, Gerekli tüm müdahaleler yapılıyor. Sayın Valimiz, Belediye başkanımız ve bizler harekete geçtik. Ama olayın ne olduğu net olarak belli değil. Çevreyi gaz kokusu gibi bir amonyak kokusu hakim olmuş. Oraya sağlık ekibi çıkarıyoruz. Biz de gerekli incelemeleri yapıyoruz. Şu anda ne olduğunu biz de çözemedik. Bu olaydan dolayı 17 kişi etkilendi. Sağlık durumları şu an iyi'' dedi. 
     Öte yandan Rize Valisi Enver Salihoğlu da söz konusu okula hemen uzman bir sağlık ekibinin çıkarıldığını belirterek, olay yerinde ve çevresinde gerekli incelemelerin başlatıldığını ifade etti. 
     Doktorlar ise tedavi altına alınan 17 kişinin sağlık durumunun iyi olduğunu, ancak rahatsızlıkları konusunda şu anda kesin bir tanı konulmadığını bildirdiler. 
     
</TEXT>
</DOC>
