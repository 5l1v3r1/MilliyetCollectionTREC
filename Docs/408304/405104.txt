<DOC>
<DOCNO> 405104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sonspo30.html </URL>
<DATE> 2005/12/20/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Trabzonspor'da yeni yönetim kurulu görevi devraldı... 
</HEADLINE>
<TEXT>

     Trabzonspor Kulübü'nün geçen hafta sonu yapılan genel kurulunda seçilen yeni yönetim kurulu görevi devraldı. 
     Mehmet Ali Yılmaz Tesisleri'nde eski Trabzonspor Kulübü başkanlarından Mustafa Günaydın ve Salih Erdem'in de yer aldığı törende Genel Kurul'da divan başkanlığı yapan Avukat Cengiz Çebi Kulüp Başkanlığı'na seçilen Nuri Albayrak ile Yönetim Kurulu üyelerine mazbatalarını verdi. 
     Kulüp Başkanı Albayrak, Genel Kurul'un kendilerine büyük bir sorumluluk verdiğini belirterek, ''Bu sorumluluğun üstesinden geleceğimize inanıyoruz. Trabzonlu hemşehrilerimizi çok seviyoruz. Onlar da bizleri sevdikleri için bu göreve layık gördüler. İşimizden, zamanımızdan, özel hayatımızdan feragat ederek, kendimizi bu işe adadık. Bizleri mahcup etmediler, biz de onları mahcup etmeyeceğiz'' dedi. 
     Trabzonspor'a yakışır bir kongreyi geride bıraktıklarını belirten Albayrak, ''Başlangıçtaki hava ne ise bitişteki hava da aynıydı. 2 başkan adayı ağabeyime bir kez daha teşekkür ediyorum. El ele Trabzonspor'u nasıl yukarı çıkaracağımızı onlarla da görüşeceğiz. Geçmişte kulübe hizmet eden herkese teşekkür ediyoruz'' diye konuştu. 
     Teknik Direktör Vahid Halilhodziç ile İstanbul'da dün görüştüklerini ifade eden Albayrak, şöyle konuştu 
     ''Hocanın morali bozuktu. Kendisini ve futbolcuları Beşiktaş maçından dolayı tebrik ettik. Son 3 yılda 4 teknik adam değişti. Biz istikrardan yanayız. Teknik direktörümüzle devam etme kararı aldık. 38 yılda 54 kongre yapıldı. Avrupa'da, şirketlerde esas olan devamlılıktır. Biz hocamızla 5 yıl çalışalım istiyoruz, futbolcularımızla daha uzun süre çalışalım. Trabzonspor bayrağını camia ile zirveye çıkartmak için çalışacağız. Trabzon halkını ve Trabzonspor taraftarını mutlu etmek için buradayız. Öncelikle hedefimiz bu. Kazanan Trabzonspor olmuştur.'' Kulüp eski Başkanı Atay Aktuğ'un rahatsızlığı nedeniyle mazbata törenine gelmediği belirtilirken, eski yönetim kurulundan bazı yöneticiler törende yer aldı. 
     
</TEXT>
</DOC>
