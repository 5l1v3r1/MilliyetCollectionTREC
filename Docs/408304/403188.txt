<DOC>
<DOCNO> 403188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sonyas03.html </URL>
<DATE> 2005/12/13/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Her gün çay içmek, yumurtalık kanseri riskini azaltıyor 
</HEADLINE>
<TEXT>

     İsveçli bilimadamlarının yaptığı araştırma, her gün bir ya da iki fincan siyah veya yeşil çay içmenin yumurtalık kanserine yakalanma riskini azalttığını ortaya koydu. 
     Stockholm Karolinska Enstitüsü'nden Susanna Larsson ve Alicja Wolk, her gün bir ya da iki fincan çay içen kadınların yumurtalık kanserine yakalanma riskinin, içmeyenlere göre yüzde 46 oranında düşük olduğunu belirttiler. 
     Archives of Internal Medicine adlı dergide yayımlanan araştırma, İsveç'te yaşları 40 ila 76 arasında değişen 61 bin 57 kadın üzerinde yapıldı. Beslenme alışkanlıklarına dair titizlikle hazırlanmış soruları yanıtlamaları istenen kadınlar, 2004 yılına kadar ortalama 15 yıl boyunca incelendi. Bu kadınların 301'inde yumurtalık kanserine rastlandı. 
     Bilimadamları, araştırmada, yeşil ya da siyah çay ayrımı yapmayarak, iki çay çeşidinin de hücreleri koruyan ve kanser gelişimini önleyen polyphenol ile antioksidan maddeler içerdiğini söylediler. 
     Araştırmada, gün içinde bir yada iki fincan çaya ek olarak içilen her fincan çayın da yumurtalık kanserine yakalanma riskini yüzde 18 oranında azalttığı kaydedildi. 
     ABD'de yumurtalık kanseri, kadınlarda ölüme sebep olan kanser hastalıkları arasında dördüncü sırada yer alıyor. 2005'te yumurtalık kanserine yakalanan 22 binden fazla kadından 16 bininin öldüğü belirtiliyor. Teşhisi zor olan yumurtalık kanserinden ölüm oranı 50 yıldır değişmiyor. 
     
</TEXT>
</DOC>
