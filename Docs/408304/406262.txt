<DOC>
<DOCNO> 406262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/son/soneko13.html </URL>
<DATE> 2005/12/24/ </DATE>
<TIME> 23.15 </TIME>
<AUTHOR>  </AUTHOR>
<HEADLINE>
Tüzmen İstanbul, modanın merkezi olacak 
</HEADLINE>
<TEXT>

     Devlet Bakanı Kürşad Tüzmen, Türkiye'nin, tekstildeki markalarıyla modayı yaratacak ülke konumunda olduğunu belirterek, ''İstanbul da bu işin merkezi olacak'' dedi. 
     Bakan Tüzmen, Koton'un İstanbul Cevahir Alışveriş Merkezi'ndeki mağazasının açılışına katıldı. 
     Tüzmen, açılış nedeniyle düzenlenen törende basın mensuplarının sorularını yanıtladı. 
     Dericilere destek vermek amacıyla mankenlik yapmasına ilişkin bir soru üzerine Tüzmen, bunun profesyonel bir iş olmadığını kaydederek, ''İhracatın ve ticaretin her kademesinde verilen görevi büyük bir mutlulukla yaparız'' dedi. 
     Tüzmen, fazla gezdiğine ilişkin eleştirilerin anımsatılması üzerine de, Türkiye'nin şu anda bütün dünyada gündem tayin eden bir konumda bulunduğunu vurgulayarak, ''Bu da içeride durarak olmuyor. Mutlaka alıcının kapısına gideceksiniz, hangi malınız var onu göstereceksiniz'' şeklinde konuştu. 
     Türkiye'nin geçen hafta Dünya Ticaret Örgütü'nün toplantısına katıldığını anımsatan Bakan Tüzmen, 25 ülkenin görüşmek için talepte bulunduğunu, eskiden Türkiye'nin randevu almak için çalıştığını söyledi. 
     Tüzmen, ''Bugün artık Türkiye, randevularını azaltmaya çalışan bir ülke konumunda'' dedi. 
     Türkiye'nin 190 milyar dolarlık dış ticaret hacmiyle dünyanın 20. büyük dış ticaret ülkesi olduğunu, GSMH'nin yüzde 55'inin dış ticaretten geldiğini ifade eden Tüzmen, ''Bu markalarımızla modayı yaratacak ülke olacağımızı görüyorum. İstanbul da bu işin merkezi olacak'' görüşünü dile getirdi. 
     Bir soru üzerine Kürşad Tüzmen, ihracatın bu yıl 73 milyar dolar civarında olacağını belirterek, bu rakamın program hedefinin 2 milyar dolar üzerinde gerçekleşmesinde ihracatçıların özverili çalışmalarının büyük katkısı bulunduğunu aktardı. 
     Türkiye'nin ilk defa dünya ticaretinden yüzde 1 pay almayı başardığını kaydeden Tüzmen, ''Ama 10 trilyon dolarlık bir dünya ticareti var. Dolayısıyla çok daha iyi payları beraberce alacağımıza inanıyorum'' diye konuştu. 
     
     ''TÜRKİYE ÇOK BAŞARILI Kİ TAKLİT EDİLİYOR'' 
     Giyimde korsanla mücadeleye ilişkin bir soruya yanıt verirken de Tüzmen, Türkiye'nin kaliteli ürünler ürettikçe böylesi tehlikelerle karşı karşıya kalacağını, bunun için tedbir alınması gerektiğini ifade ederek, ''Türkiye çok başarılı ki taklit ediliyor'' dedi. 
     Bakan Tüzmen, daha sonra Koton mağazasını gezerek, ürünleri inceledi. Bir süre, teksil sektörünün temsilcileriyle basına kapalı bir toplantı yapan Tüzmen'e moda konusunda bir proje sunulduğu öğrenildi. 
     Tüzmen, sunulan projenin güzel bir proje olduğunu, ancak şu an gizli kalması gerektiğini söyledi. 
     Açılışa, Cevahir Alışveriş Merkezi'nin sahibi İbrahim Cevahir, Koton Yönetim Kurulu Başkanı Yılmaz Yılmaz, Koton Yönetim Kurulu Başkan Yardımcısı Gülden Yılmaz, Türkiye İhracatçılar Meclisi Başkanı Oğuz Satıcı, Süleyman Orakçıoğlu ve tekstil sektöründen pek çok isim katıldı. 
     
</TEXT>
</DOC>
