<DOC>
<DOCNO> 401939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/yasam/axyas01.html </URL>
<DATE> 2005/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yüz nakli yaygın ameliyat olacak' 
</HEADLINE>
<TEXT>


İlk kısmi yüz naklini gerçekleştiren Profesör Devauchelle, Milliyet'e konuştu Yakında bu operasyonlar yaygınlaşacak, hatta yüzün tamamı da nakledilecek 

Sabetay Varol 

Fransa'nın Amiens kentinde 27 Kasım'da ilk kısmi yüz naklini gerçekleştiren Profesör Bernard Devauchelle, tıpta tarihi bir adım olarak tanımlanan operasyonu Milliyet'e anlattı. 
Amiens'teki Jules Verne Üniversitesi Hastanesi Öğretim Üyesi Devauchelle, kimi teknik sorunlar çözüme kavuşunca "topyek n yüz nakli ameliyatının da mümkün olabileceği" öngörüsünde bulundu. Bu zorlukların esas olarak yüze eklenen sinirlerin yeniden işlerlik kazanmasıyla ilgili olduğunu kaydeden Devauchelle, kan dolaşımıyla ilgili bazı güçlükler bulunduğunu da belirtti. 
Uyurken kendi köpeğinin yüzünü parçaladığı Isabelle Dinoire'ye 38 uygulanan yüz nakli operasyonunun benzerlerinin çok yakında yaygınlaşabileceğini belirten Devauchelle, hasta üzerinde deney yaptığı suçlamalarıyla ilgili olarak, "Bulunduğu yerden başkasını suçlamak kolay. Suçlayanlar, yüzünü yitirenlerin dramından son derece habersiz" dedi. 

'Çıkmaz sokaktaydık' 
Klasik yüz ameliyatlarında deneyimli olduklarını anlatan Devauchelle, sözlerini şöyle sürdürdü 
"Bu hastamızın durumunda, böyle bir ameliyatta 'çıkmaz sokakta' olduğumuzu biliyorduk. Diğer taraftan başkasından alınan parçanın nakledilmesiyle ortaya çıkacak, psikolojik açıdan benimseme sorunları endişe kaynağımız oldu. İnsanın kendisinden parça aldığınızda doğal olarak bünyenin bunu benimsemesi çok daha kolay. Ama sonuç estetik açıdan çok daha az doyurucu. Yani kişinin şekilsel açıdan kötü durumda olan bir yüzü benimseyebilmesi çok daha zor. Şimdiki durumda, ameliyat sonucunun kalitesi sayesinde entegrasyonun çok daha iyi olacağını umut edebiliyoruz." 

Sonuç beklentiyi aştı 
Yakında komple yüz naklinin de gerçekleşebileceğini söyleyen Devauchelle, şöyle konuştu 
"Total yüz transplantasyonu izni için, evvelce Fransa'da bir proje sunulmuştu. Bu projeyle ilgili şimdilik tamamen çözüme kavuşmamış teknik sorunlar var. Sorunlar sinirlerin yeniden işlev kazanmasıyla ilgili. Yani yüz hareketliliğinin yeniden ortaya çıkması. Belki, bunlar giderilince, total yüz naklinde başarılı olunabilecek." 
Çok yakın bir gelecekte, yüz nakli operasyonlarının yaygınlaşacağını belirten Devauchelle, operasyonda şans faktörünün de işin içine girdiğini ve alınan sonucun beklentilerin çok üzerine çıktığını söyledi. 

'Donörle benzerlik şans' 

Vericinin yüz hatları ve renginin hastayla büyük benzerlik taşımasının şans olduğunu belirten Profesör Devauchelle, şunları kaydetti 
"Tabii belli bir dereceye kadar benzerlik arandı. Donör verici seçiminde artık karar vermek gerekiyordu. Asıl benzerlik, cilt yapılarının yakın olmasından çok, cildin hastanın kendi iskeletini çepeçevre kavramasıyla oluyor. İskelet hastaya ait. Bu durum, tedavinin sonunda verici kişi ile hasta arasında benzerlik doğması ihtimalini ortadan kaldırıyor. Kendisine ait olmayan deri parçasının psikolojik olarak benimsenmesinde, hastanın eski haline benzemesi önemli." 

Yüzü değişti, cebi doldu 

Isabella Dinoire'nin, ameliyat filmi ve fotoğraflarının satışından önemli bir gelir elde edeceği belirtildi. The Times gazetesinin haberine göre İngiliz belgesel film yapımcısı Michael Hughes, hasta ve operasyonu gerçekleştiren doktorlarla ağustosta bir anlaşma imzaladı. 100 bin sterlinlik 236 bin YTL anlaşma sayesinde Dinoire, önemli bir servet edinmiş olacak. Tıp etiği profesörü olan Emmanuel Hirsch ise, "Ahlak açısından hiç de uygun değil" dedi. 


</TEXT>
</DOC>
