<DOC>
<DOCNO> 403411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sonsiy19.html </URL>
<DATE> 2005/12/14/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
Başbakan, 2006 Bütçesi TBMM Genel Kurulu'nda iddiaları cevapladı 
</HEADLINE>
<TEXT>

     Başbakan Recep Tayyip Erdoğan, bu yılın sonuna kadar internet ağına girmeyen okul bırakmayacaklarını ifade ederek, muhalefete, ''Sizin mensubu olduğunuz zihniyet, acaba bugüne kadar Anadolu'nun Yüksekova'sına, Şemdinli'sine internet ağını getirebildi mi '' diye seslendi. 
     Erdoğan, 2006 bütçesinin tümü üzerinde yapılan eleştirileri Hükümet adına yanıtladı. 
     Başbakan Erdoğan, hükümetin, önceki hükümetin programını uyguladığı iddiaları ile ilgili olarak, ''Bu program eğer başarılı ise biz bu programın başarılı olan yanlarını alırız, bundan gocunmayız. Ama yanlışları varsa onları bir kenara koyarız, doğru olanını uygulamaya sunarız'' dedi. 
     Türkiye'yi dört ayak üzerinde inşa ettiklerini vurgulayan Erdoğan, hep ne yapıldığının sorulduğunu, bu sorunun da yapılanların takip edilmemesi nedeniyle sorulduğunu bildirdi. 
     
     DÖRT TEMEL AYAK 

     Başbakan Erdoğan, bu dört temel ayağın eğitim, sağlık, adalet ve emniyetten oluştuğunu söyledi. Bunun dışında ulaşım, tarım, hayvancılık ve toplu konutta bir değişim ve gelişim yaşadıklarına dikkati çeken Erdoğan, eğitimde yaşanan gelişmeleri ve yapılanları anlattı. 
     3 yıllık iktidarları döneminde 70 bin dersliği, hükümet, sivil toplum kuruluşları ve hayırseverlerce birlikte yaptıklarını belirten Erdoğan, ''Cumhuriyet tarihinde bu rakam yok'' dedi. 
     Başbakan Erdoğan, ''Bu okullar ne adına yapılıyor İnsanımızın, yarınımızın teminatı adına yapılmıyor mu Bunu görmemezlikten gelmek insaf dışı bir harekettir. Bu yılın sonuna kadar internet ağına girmeyen okul bırakmıyoruz. Sizin mensubu olduğunuz zihniyet, acaba bugüne kadar Anadolu'nun Yüksekova'sına, Şemdinli'sine internet ağını getirebildi mi '' diye sordu. 
     Erdoğan, Şemdinli ziyaretinde, bir okulun bilişim teknolojisi sınıfını gezdiğini, öğrencilerin zevk ve heyecanla bilgisayar kullandığını gördüğünü anlattı. Erdoğan, gelecek yılın ilk çeyreğinde bilişim teknoloji sınıflarına 320 bin bilgisayar yerleştirileceğini bildirdi. 
     Başbakan Erdoğan'ın bu sözlerine CHP İzmir Milletvekili Erdal Karademir, ''Meclis'in interneti bile çalışmıyor'' diye karşılık verdi. 
     
     ''ORALARA İNEMEYENLER, BUNU BİLEMEZ'' 

     CHP sıralarından laf atılması üzerine Erdoğan, şöyle konuştu 
     ''Dünyada vardı...Dünyada vardı da maalesef ülke bunları göremiyor ve bugüne kadar ki yönetimler bu adımları atamıyorlardı. Çünkü dert başkaydı. Ama bizim derdimiz başka. Söyleniyor...Sosyal güvenlik noktasında ya da fakir, garip, gureba, yoksullar noktasında.... Çadırlardaki o fakir-fukaralarla yemek yeme noktasında...Biz oralardan geldik. Oralara inemeyenler, bunu bilemez. Biz oraların derdi ile dertlenerek geldik. Hayatında oraların derdini bilmeyenlerin, bunu konuşmaya hakkı yok. Bizler bunu yaşayarak geldik.'' Başbakan Erdoğan, ''Haydi Kızlar Okula Kampanyası'' çerçevesinde ilköğretimde okuyan erkek öğrencilere 18 milyon, kız öğrencilere 22 milyon, ortaöğretimde okuyan erkek öğrencilere 28 milyon, kız öğrencilere ise 37 milyon lira ödeme yaptıklarını, bu parayı annelerine ödediklerini söyledi. 
     
     ''ANKARA'YA MAHKUM OLARAK BUNU YAPAMAZSINIZ'' 

     Erdoğan, şöyle konuştu 
     ''Biz bunun dertlisiyiz. Şanlıurfa'dan Adıyaman'a, Hakkari'ye, Erzurum'a varıncaya kadar, biz bunları takip ediyoruz. Bunlar Ankara'ya mahkum olmuş bir hükümetin yapmış olduğu bir iş değil. Ankara'ya mahkum olarak bunu yapamazsınız. Ancak dolaşarak yaparsınız. Halkımızın vücut dilini, kahvelerin dilini iyi biliriz. Bizim siyasete giriş tarihimiz, gençlik kollarında başlar. Bunlar oralarda öğrenilir, artık öğrenilmez. Ama artık yaş da çok geçti.'' Başbakan Erdoğan, gelecek yıl ortaöğretimde de kitapları ücretsiz dağıtacaklarını vurgulayarak, eğitimdeki bu adımların Türkiye'nin dört bir yanına yayılarak devam edeceğini söyledi. 
     
     "SAĞLIKTA DEĞİŞİM SÜRECİ DEVAM EDECEK" 

     Başbakan Erdoğan, sağlıkta önemli bir değişim hamlesi daha başlatarak, hastane hizmetlerini modern hale getirdiklerini söyledi. Yeni açılan hastanelerde koğuş sistemine son verildiğini, tek ve iki yataklı sisteme geçildiğini anlatan Erdoğan, "İşte 'insanı yücelt ki devlet yücelsin' mantığı budur" dedi. Sağlıkta değişim sürecinin devam edeceğini kaydeden Erdoğan, vatandaşların tedavi için yurtdışına da gönderildiklerini söyledi. Erdoğan, "SSK'lılar yurtdışına gidemiyordu. Artık gidebiliyorlar" diye konuştu. 
     Bu sırada CHP Antalya Milletvekili Atilla Emek, Antalya Özel Anadolu Hastanesi'nde bir vatandaşın rehin kaldığını iddia etti. 
     Başbakan Erdoğan da Sağlık Bakanı Recep Akdağ'a talimat vererek, konuyu hemen araştırmasını istedi. 
     Eczanelerin sıkıntılarının da sona erdiğini ifade eden Erdoğan, eskiden eczanelerin alacaklarını 6 ayda tahsil edebildiklerini söyledi. Erdoğan, eczanelerin sorunlarını bizzat takip ettiğini vurguladı. 
     İktidarları döneminde hastanelerde kuyrukların ve rehin almaların tarihe karıştığını belirten Erdoğan, "Bulduğunuz tek tük örnekleri buraya getirmeyin, millet bunları yutmuyor" dedi. 
     Zaman zaman suiistimallerin olduğunu ifade eden Başbakan Erdoğan, bu konuda gerekli tedbirlerin alındığını kaydetti. Erdoğan, "Yeşil Kart sahipleri ilaç alamıyordu, şimdi alıyor. Sosyal devlet olmanın gereği budur. Bunu böyle bilin" diye konuştu. 
     Başbakan Erdoğan, 35 yeni adalet sarayı açtıklarını anımsatarak, adalet saraylarını yargıya yakışır bir hale getirmek için çalıştıklarını bildirdi. Erdoğan, "3 yılda yaptıklarımızı 15 yılda yapamadılar" dedi. 
     
     "6 BİN KİLOMETRE BÖLÜNMÜŞ YOL YAPTIK" 

     İktidar oldukları üç yılda 6 bin kilometre bölünmüş yol yaptıklarını bildiren Erdoğan, "Hizmet aşkımız devam ediyor" dedi. 
     Yol yapımı için alternatif kaynak arayışlarının da sürdüğünü anlatan Erdoğan, köy yollarını da ihmal etmediklerini, köy yolları için geçen yıl 500 trilyon lira ayırdıklarını, bu yıl ise bu rakamın 2 katrilyon liraya çıktığını bildirdi. Erdoğan, köylerin su sorununun da çözüleceğini kaydetti. 
     
     "ALTYAPI NEDİR BİLMİYORSUNUZ" 

     CHP Genel Başkanı Deniz Baykal'ın, "Antalya'ya bir kuruş yatırım yapılmadı" şeklindeki sözünden üzüntü duyduğunu ve bu sözü Baykal'ın dürüstlüğüne yakıştıramadığını ifade eden Erdoğan, Antalya'ya yaptıkları yatırımları anlattı. 
     Başbakan Erdoğan, yapımı 19 yıl devam eden Antalya-Alanya yolunu tamamladıklarını hatırlatarak, "Altyapı nedir bilmiyorsunuz. Ben belediyecilikten geliyorum, altyapıyı bilirim" dedi. 
     Antalya'ya 5 köprülü kavşak, 1 çok katlı kavşak yaptıklarını bildiren Erdoğan, CHP sıralarından laf atılması üzerine "kasanın hesabını siz tutmuyorsunuz, biz tutuyoruz" diye konuştu. Antalya'nın tarihinde köprülü kavşak, çok katlı kavşak bulunmadığını, bu kavramların Antalya'nın literatürüne girmediğini anlatan Erdoğan, Antalya havaalanına 2. terminal ve pisti 11 ayda yaptıklarını söyledi. 
     
     AKARYAKIT FİYATLARI 

     Muhalefetin sadece "akaryakıt üzerinden hareket ettiğini" savunan Erdoğan, "İnsaf... Akaryakıt 21 dolardan 70 dolar seviyesine çıktı. El insaf... Hangi devlet yönetimi bunu sinesine çeker. Kusura bakmayın, bizim öyle petrol kuyularımız yok. Bunu millet olarak hep birlikte karşılayacağız ki fakire, fukaraya, garibe, gurebaya yük olmasın" diye konuştu. 
     Erdoğan, Türkiye'nin şartları içinde akaryakıt fiyatlarının "iyi" olduğunu ifade ederek, muhalefetten milleti aldatmamalarını istedi. Başbakan Erdoğan, muhalefetin hep dışarıdan getirilen ürünleri örnek gösterdiğini belirterek, "Niye beyaz eşyayı, televizyonu, eti, tavuk etini, sütü, kuru fasulyeyi, ekmeği örnek vermiyorsunuz " diye sordu. 
     THY'nin fiyat düşürmesinin ulaşım sektörünü etkilediğini anlatan Erdoğan, "THY eskiden hava basıyordu, parasını alamıyordu" dedi. 
     Toplu konut alanında hamle yaptıklarını belirten Erdoğan, yıl sonuna kadar 150 bin konutun temelinin atılmış olacağını, 56 bin konutun da sahiplerine teslim edileceğini söyledi. 
     ANAVATAN Malatya Milletvekili Süleyman Sarıbaş'ın "Özal, bir milyon yapıyordu" diye laf atması üzerine Başbakan Erdoğan, "Bunlar 'iktisat matematik değildir' diyen zihniyetin ürünü" diye konuştu. 
     
     CHP'YE SERT YANITLAR... 

     Muhalefetin, Avustralya gezisini gündemde tutmaya devam ettiğine dikkati çeken Erdoğan, "Demek ki çelik çomak verdik elinize, oynamaya devam..." dedi. CHP milletvekillerinin tepki göstermesi üzerine Başbakan Erdoğan, "Ülkenin başbakanına 'adam' dersiniz, akla hayale gelmeyecek ifadelerle saldırırsınız, bunlar yakışır. Başbakan bir şey söylediğinde yakışmaz. Dünkü grup toplantısında neler konuştuğunuzu dinledik" diye konuştu. 
     "Benim Türklüğümle oynamaya ve başka taraflara çekmeye hiçbirinizin hakkı yok. Siz Şemdinli'de başka, Ankara'da başka konuşuyorsunuz. Daha önce konuştuklarınızı, bugün inkar ediyorsunuz" diyen Erdoğan, CHP'nin 1999 yılında hazırladığı demokratikleşme ve insan hakları raporundan bölümler okudu. 
     CHP'li milletvekillerinin okunan bölümler için "doğru" demeleri üzerine Erdoğan, kendisinin de aynı şeyi söylediğini ifade etti. 
     
     "TERECİYE TERE SATMAYIN" 

     Erdoğan'ın "Ne oldu da şimdi rahatsız oldunuz Eğer benim grup konuşmalarımı zerre kadar takip etseydiniz..." sözlerine CHP Genel Başkanı Deniz Baykal, "bırak grubu" diye karşılık verdi. Erdoğan, bunun üzerine, "Nasıl bırakırım grubu" dedi. 
     Çeşitli tarihlerde yaptığı ve içinde "Türk Milleti" ifadelerinin geçtiği konuşmalarından örnekler veren Erdoğan, CHP'nin demokratikleşme ve insan hakları ile Doğu ve Güneydoğu raporlarının, hiçbir yerinde "Türk milleti" ifadesinin yer almadığını söyledi. 
     Başbakan Erdoğan, "Onun için tereciye tere satmayın. Biz bu işleri iyi biliriz. Türkiye, demokratik, laik, hukuk devletidir, sosyal Cumhuriyet'tir. Bunu böyle biliniz" dedi. 
     
     ATATÜRK'ÜN KONUŞMASINDAN BÖLÜM 

     Başbakan Erdoğan, Atatürk'ün 1920 yılında yaptığı konuşmasından, "Efendiler... Meclisi Alinizi teşkil eden zevad yalnız Türk değildir, yalnız Çerkez değildir, yalnız Kürt değildir, yalnız Laz değildir. Fakat hepsinden mürekkeb anasırı İslamiyedir. Samimi bir topluluktur. Binaenaleyh bu Heyeti Aliye'nin temsil ettiği hukukunu, hayatını, şeref ve şanını kurtarmak için azmettiğimiz emeller, yalnız din unsuru İslama münhasır değildir. Anasırı İslamiye'den mürekkeb bir kütleye aittir " bölümünü okudu. 
     "Söz kime ait 1920 Mustafa Kemal Atatürk" diyen Erdoğan, elindeki kitabı göstererek "Kaynak bu" diye konuştu. 
     Erdoğan, sözlerini şöyle sürdürdü 
     "Türkiye Cumhuriyeti vatandaşlığının içinin boş olduğunu nasıl söylersiniz. Böyle çirkin yaklaşımlar yapıyorsunuz ki...Dinin birleştirici unsurlardan biri olduğunu söylüyorum, bundan bile rahatsız oluyorsunuz. Bunları yapmayın. El ele verelim, yapmamız gereken çok şeyler var. Millet bizlerden bunları bekliyor." 
     
     ERDOĞAN'DAN LİDERLERE YANIT 

     Başbakan Recep Tayyip Erdoğan, ANAVATAN Genel Başkanı Erkan Mumcu'ya, "Bakanlar Kurulu'nda 2.5-3 yıl bulunacaksın, bütün alınan kararların altına imzanı koyacaksın, ondan sonra 'ben buna muhalefet ettim' diyeceksin. Eğer muhalefet ediyorsan niye daha önce çıkıp gitmedin " dedi. 
     TBMM Genel Kurulu'nda 2006 yılı bütçesi görüşmelerinde eleştirileri yanıtlayan Erdoğan, vatandaşların kira öder gibi konut sahibi olmasının önünü açtıklarını belirterek, İstanbul Büyükşehir Belediye Başkanı iken yapılan konutların depremden etkilenmediğini söyledi. 
     CHP'li milletvekillerinin "millet nasıl ödeyecek, ödeyemeyecek, evine el konulacak" demesi üzerine Erdoğan, "Onu da sen takip et. Amacına nail olduğunda da zil takıp oynarsın" diye konuştu. 
     İktidarın her attığı adıma bir fatura çıkarıldığını, bir yakıştırma yapıldığını ifade eden Erdoğan, bunların çok çirkin olduğunu vurguladı. İktidar olarak hassas oldukları "3Y" üzerindeki duyarlılıklarının devam ettiğini belirten Erdoğan, "Bunlar yolsuzluk, yoksulluk ve yasaklardır" sözlerine, CHP sıralarından "Allah, Allah" diye tepki gösterilmesi üzerine, "Aferin böyle devam et, seni de mehter takımının içine kaydediyorum" diye karşılık verdi. 
     Yolsuzluklar konusunda ayyuka çıkmış olan isim ve firmaların belli olduğunu belirten Başbakan Erdoğan, CHP'lilerin, "şimdi hepsi sizin yanınızda" şeklinde laf atması üzerine şöyle konuştu 
     "Biz damarından girdik. Birilerinin de damarından giriyoruz...Hiç endişe etmeyin. Sandık geldiğinde onlar da gayet iyi görecekler, anlayacaklar. Sonra diğerleri gibi onlar da tarihe karışacaklar. Bizim acelemiz yok. Bize millet bu ülkede 5 yıllığına görev verdi, 3 yıllığına değil. Biz milletin iktidarıyız. Milletin bize verdiği görevi en iyi şekilde kullanıyoruz, kullanacağız. Bunu böyle bilin. İşin gereği, onuru bu...Bugüne kadar gelenlerin gücü takadı yetmedi. Onları bize örnek göstermeyin. Bu iktidarın gücü, takadı var." 
     
     "OFER AİLESİNİN KAÇ KİŞİDEN OLUŞTUĞUNDAN HABERİNİZ YOK" 

     Özelleştirme uygulamaları üzerinde çok konuşulduğunu belirten Erdoğan, CHP'lilerin laf atması üzerine, "Yav, düşünüyorum pek de anlamıyorlar bu işten. Galataport, Haydarpaşa limanı...Anlamazsınız ama anlayacaksınız. Eserler ortaya çıktıktan sonra anlayacaksınız. Ama sizin bu ülkede çakılı çiviniz yok ki anlayasınız" diye konuştu. 
     İktidar olarak ülke için farklı kaynaklar bulmanın gayreti içinde olduklarını belirten Erdoğan, bir başbakanın ülkesinde yatırım yapacak her insanla görüşebileceğini vurguladı. CHP sıralarından "Ofer'den haber ver" demesi üzerine Erdoğan, "Sizin bir kere Ofer ailesinin kaç kişiden teşekkül ettiğinden, ülkeye gelip gidenlerin kimler olduğundan haberiniz yok" dedi. 
     
     MUMCU'YA YANIT... 

     Erdoğan, bazı ortamların kendine ait özellikleri olduğuna dikkati çekerek, konuşmasını şöyle sürdürdü 
     "Öyle bir ortam düşünün ki, bu ortamın kendine ait hususiyeti, adabı, kuralları var. Orada sır denilen bir olay vardır. Orası Bakanlar Kurulu'dur. Bakanlar Kurulu'nda 2.5-3 yıl bulunacaksın, bütün alınan kararların altına imzanı koyacaksın, ondan sonra 'ben buna muhalefet ettim' diyeceksin. Eğer muhalefet ediyorsan niye daha önce çıkıp gitmedin 3 yıl niye bekledin Neyi bekledin Beklemeyeceksin. Sen bu partinin tüzüğünü de programını da okudun ve geldin. Yola da böyle girdin. Ulaştırma Bakanı'nın açıklaması ortada, gayet güzel açıklamayı yaptı. Ama açıklamada burada bulunmayınca ne konuşulduğu bilinmez tabii...Sonra eline tutuşturulan pusuluyla gelip buraya konuşursan alakasız şeyler söylersin." Ülkede yapacak çok işleri olduğunu, bunları yapmakla meşgul olduklarını belirten Erdoğan, Türkiye'nin hızlı tramvayı görmediğini ama görmesini istediklerini, hedeflerinin Ankara-Konya arası olduğunu ve bunun çalışmalarını sürdürdüklerini bildirdi. 
     
     "GÖĞSÜMÜZÜ GERE GERE ADIMLARIMIZI ATIYORUZ" 

     "Özelleştirmede biz göğsümüzü gere gere adımlarımızı atıyoruz" diyen Başbakan Erdoğan, şu anda yapılan bütün özelleştirmelerden ülkenin daha fazla kazandığını kaydetti. 
     Göreve geldikleri günden bu yana Türkiye'nin ciddi bir sıçrama yaptığını ifade eden Erdoğan, emek yoğun yerine teknoloji yoğun yatırımlar olması nedeniyle istihdam konusunda hedeflenen patlamanın gerçekleşemediğini söyledi. İşsizliğin yüzde 10'dan yüzde 9'a indiğine işaret eden Erdoğan, bunu daha da iyi noktalara getirmenin gayreti içinde olduklarını ifade etti. 
     
     "HER ATILAN ADIMA MUHALEFET" 

     Erdoğan, AB konusunda 17 Aralık'a kadar geçen süreçte CHP ile dayanışma içinde iyi noktalara gelindiğini ve beklenen sonucun alındığını belirterek, "Bu süreçte tabii ne olduysa farklı şeyler gelişmeye başladı. Farklı gelişmeler içerisinde de her atılan adıma bir muhalefet oluşturulmaya başlandı. Şunu bilmenizi istiyoruz Ülkemizin mili çıkarlarını hiçbir zaman kimseye, AB noktasında peşkeş çekemeyiz. Böyle bir şey olamaz. Bugüne kadar gelen hiçbir iktidar da böyle bir şeye fırsat vermemiştir. Burada da böyle bir şey olamaz" dedi. 
     7 taramanın yıl sonuna kadar bitirileceğini, 2006 yılının en geç Mart ayında müzakerelere başlanacağına işaret eden Başbakan Erdoğan, derslerine iyi çalıştıklarını, ilgili kişilerin görevlerini en iyi şekilde yerine getirdiğini söyledi. AB ülke temsilcilerinin Türkiye'de yapılanları takdirle izlediğini ve yapılanları "sessiz devrim" olarak tanımladıklarını anlatan Erdoğan, bu süreçte parlamento içi ve dışında ciddi destekle bu süreci işleteceklerini söyledi. 
     
     BAYKAL'A YANIT... 

     Kıbrıs konusunda CHP Lideri Deniz Baykal'ın sözlerine de yanıt veren Erdoğan, şöyle devam etti 
     "Mal mülk konusunda, Kuzey Kıbrıs'ta Sayın Cumhurbaşkanı Talat'ın ve parlamentonun attığı adımları bir kenara koymak yanlış olur. Mal mülk kanunu burada eleştiriliyor. Çıkacak bir kanunla Rumlar, KKTC'den ancak oradaki mahkemelerden alacakları kararla hareket edecekler. Bu olunca ne oluyor. Bu, Güney Kıbrıs'ı adeta kahretti. Hemen bir kanun çıkartarak, bu düzenlemeden faydalanmak isteyen Rumlara hapis cezası getiriyor. Limanlar, havaalanları konusunda kanaatlerimizi her yerde açıklıyoruz. Bunun da aynı şekilde takipçisi olarak devam ediyoruz." 
     
     "SENİN MİLLETVEKİLLERİNLE GİTTİM AVUSTRALYA'YA..." 

     CHP'li milletvekillerinin "Avustralya, Avustralya..." diye laf atması üzerine Erdoğan, "Ben Avustralya'ya senin milletvekillerinle beraber gittim. Çok ayıp. Ben resmi ziyarete gidiyorum. 37 seneden beri Avustralya'ya Türkiye'den bir başbakan gitmemiş. Nereniz milli 150 bin Türk var orada, bugüne kadar gidip dertlerini dinlediniz mi Oradaki insanlar bunun açlığını duyuyorlar. 'Bir başbakan gelip bizi ziyaret etmedi, sorunlarımızı dinlemedi' diyorlar. Ayıptır. Biz devlet yönetiyoruz. Bizi sizden ayıran bu...Biz oradaki vatandaşların motivasyonunu gördük" diye konuştu. 
     Başbakan Erdoğan, CHP Mersin Milletvekili Mustafa Özyürek'in "İlla başbakanın mı gitmesi gerekiyor " diye laf atması üzerine, "Ne zannediyorsunuz Tabii Başbakanın gitmesi lazım. Biz görevimizi çok iyi biliyoruz. Nerede Türk varsa oraya gideceğiz" karşılığını verdi. 
     CHP'lilerin "biraz da ülkede gez" demesine de Erdoğan, "Ülkemde gitmediğim vilayet yoktur. Her birine 4-5 kez gitmiş bir başbakanım. Hadi bu hafta da İzmir'e gelin. 26 baraj, regülatör ve sulama tesisinin açılışını yapacağım. Hani diyordunuz ya sulama tesisi yapmıyorsunuz diye...Daha önce niye yapılamadı bunlar İş bilen, kılıç kuşananındır" dedi. 
     Birleşimi yöneten Meclis Başkanı Bülent Arınç, CHP'li milletvekillerinin Erdoğan'ın sözlerine yanıt vermesi üzerine kendilerini uyararak, "Hatibin her sözüne yerli yersiz yanıt vermek hoş olmuyor" uyarısında bulundu. 
     
     ANTALYA'DAKİ HASTA... 

     Erdoğan, CHP Antalya Milletvekili Atilla Emek'in, Antalya'da bir özel hastanede parası olmadığı için rehin tutulan hastayla ilgili olarak Sağlık Bakanı Recep Akdağ tarafından kendisine verilen yanıtı okuyarak, Antalya Özel Anadolu Hastanesi'nde doğan bebeğin daha sonra Antalya Devlet Hastanesi'ne nakledildiğini ve tedavisinin sürdüğünü belirterek, "Tedavisi sürdüğü için rehin tutulmasından bahsetmek mümkün değil" dedi. 
     Emek'in itirazlarını sürdürmesi üzerine Başbakan Erdoğan, toplantıdan sonra Sağlık Bakanı Akdağ ile konuyu görüşmesini istedi. 
     
</TEXT>
</DOC>
