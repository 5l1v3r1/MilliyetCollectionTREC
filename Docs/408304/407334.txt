<DOC>
<DOCNO> 407334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sonsiy03.html </URL>
<DATE> 2005/12/28/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Meclis'te kavga önlemekle görevli İdare Amiri kavga ediyordu... 
</HEADLINE>
<TEXT>

     Yaklaşık iki haftadır süren bütçe görüşmelerinin son gününe AKP ile CHP milletvekilleri arasında yaşanan ve kavgaya varan tartışmalar damgasını vurdu. Özellikle Başbakan Recep Tayyip Erdoğan’ın konuşmasının ardından genel kurul salonunda gerginlik artarken, Meclis İdare Amiri Fevzi Berdibek ile CHP Antalya Milletvekili Tuncay Ercenk arasındaki kavga iki partiye mensup milletvekillerinin araya girmesiyle son anda önlendi. 
     TBMM’de Meclis idare amirlerinin görevleri arasında milletvekilleri arasında kavgaları önleyip genel kurulun asayişini sağlamak da bulunuyor. 
     Başbakan Erdoğan’ın konuşmasını tamamlamasının ardından CHP Grup Başkanvekili Ali Topuz, "sataşma" gerekçesiyle söz aldı. Erdoğan’ın, "CHP’nin yaptırdığı kamuoyu araştırmaları bana da geliyor, haliniz perişandır" şeklindeki sözlerine tepki gösteren Topuz, "Başbakanın bizim için neden üzüldüğünü anlayamadım bizi çok sevdiğinden mi, yoksa gözümüzün içine bakarak bir şeyler mi söylemek istiyor" dedi. Topuz sözlerini şöyle sürdürdü 
     "CHP herhangi bir araştırma yaptırmış ve bu da başbakanın eline geçmişse lütfen sayın başbakan onlardan bir tanesini bize versin. Eğer bir tane veremeyecek olursa bu kürsüden bir başbakanın gerçek dışı konuşma yaptığı zabıtlara geçecek. Çünkü CHP hiç bir kamuoyu araştırması yaptırmadı. Hiç yakışıyor mu bir başbakana elinde olmayan bir belgeyi varmış gibi göstermek. Başbakanımızın söylediği herşey bizim için söylediği gibiyse vay Türkiye’nin haline. 
     Böyle bir başkanımız olduğu için büyük üzüntü duyuyorum." Topuz’un konuşması sırasında AKP sıralarında tepkiler yükselirken Topuz AKP’lileri, "Konuşma, otur yerine, susun, yalancılar, gerçek dışı konuşyorsunuz" diye azarladı. 
     
     DERSLİK TARTIŞMASI 
     Topuz’un konuşmasının ardından Genel Kurul salonunda gerginlik artarken, CHP Lideri Baykal yerinden söz alarak Başbakan Erdoğan’ın ismini anarak söylmediği pekçok şeyi kendisine izafe ettiğini savunurken, "Tümüne yönelmeyi uygun bulmuyorum ama özel olarak derslik sayısı rakamlarının gerçeği yansıtmıyor" dedi. Elinde Milli Eğitim Bakanlığı’nın resmi yayınları bulunduğunu ve bu yayınların açıkça 1999- 2001 yılları arasında açılmış olan derslik sayısının 
     başbakanın son üç yıl içinde açtığı derslik sayısından daha fazla olduğunu gösterdiğini anlatan Baykal, bu yıllar arasında açılan derslik sayısının 71 bin 500’ün üzerinde olduğunun görüldüğünü söyledi. Başbakanın dile getirdiği 70 bin rakamının Erdoğan’ın söylediği gibi Cumhuriyet tarihi rekoru olmadığını belirten Baykal, "Başbakanın yaptığı açıklamaların önemli bir kısmının gerçeği yansıtmadığını geçmiş konulardan biliyoruz bu da onların yeni bir örneğidir" dedi. 
     
</TEXT>
</DOC>
