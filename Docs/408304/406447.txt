<DOC>
<DOCNO> 406447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/25/son/soneko02.html </URL>
<DATE> 2005/12/25/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Türkiye ham petrolün üçte birini Rusya'da aldı... 
</HEADLINE>
<TEXT>

     Fiyatı büyük ölçüde artması nedeniyle geçen yıla göre miktar olarak yüzde 1 daha az ham petrol almasına rağmen yüzde 45 oranında daha fazla ödeme yapan Türkiye, ham petrol ithalatının üçte birine yakın kısmını Rusya’dan yaptı. 
     Dış Ticaret Müsteşarlığı’nın verilerine göre bu yılın ilk 10 ayında toplam 19 milyon 748 bin ton ham petrol ithal edilip, bu ithalat için toplam 7 milyar 242 milyon dolarlık ödeme yapıldı. İthalatın 6 milyon 122 bin tonluk kısmı Rusya’dan gerçekleştirildi. Rusya’dan yapılan ithalatın toplam ithalat içerisindeki payı yüzde 31 olarak gerçekleşirken, İran’dan yapılan ithalat da yüzde 27’lik bir pay oluşturdu. Türkiye İran’dan toplam 5 milyon 333 bin tonluk petrol ithalatı yaptı. 
     Libya 3 milyon 752 bin ton ve yüzde 19 payla, Türkiye’nin en fazla ham petrol aldığı üçüncü ülke olurken, Suudi Arabistan ise 2 milyon 962 bin ton ve yüzde 15 payla dördüncü sırada yer aldı. Türkiye’nin Irak’tan yaptığı ithalat ise 987 bin ton olarak gerçekleşirken, diğer ülkelerden yapılan ithalat ise 592 bin tonda kaldı. 
     Türkiye’nin geçen yıl ocak-ekim döneminde 34 dolar olan bir varil ham petrol için ödediği ortalama fiyat, bu yıl yüzde 37 artarak 50 dolar düzeyine çıktı. 
     
     KATRİNA’NIN BENZİN İHRACATINA KATKISI 
     Bu arada, ağustos ve eylül aylarında Türkiye’nin ABD’ye yapılan ihracatında dikkat çekici bir gelişme yaşandı. Türkiye’nin 2004 yılının ocak-ekim döneminde 88 milyon dolar olan ABD’ye petrol ürünleri ihracatı bu yıl aynı dönemde 475 milyon dolara fırladı. DTM uzmanları bu artışın Katrina kasırgası nedeniyle ABD’nin rafinaj kapasitesinde yaşanan düşüşten kaynaklandığını belirtiyorlar. Bu yıl ilk kez 475 milyon dolara yükselen ABD’ye petrol ürünleri ihracatının 229 milyon dolarlık kısmını benzinin oluşturduğu bildirildi. 

ANKA 
     
</TEXT>
</DOC>
