<DOC>
<DOCNO> 402596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/guncel/axgun02.html </URL>
<DATE> 2005/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Döner ekmeğe AB standardı 
</HEADLINE>
<TEXT>


Ayaküstü beslenme ürünlerinin satış yerlerine "Sıcak su, fayans, özel bir lavabo" şartı getirildi 

AYDIN HASAN Ankara 

AB normları çerçevesinde balık-ekmek, ekmek arası döner, kokoreç gibi Türkiye'de gelenekselleşmiş ayaküstü beslenme ürünlerinin satış yerlerine, "sıcak su, fayans ve lavabo"dan oluşan asgari temizlik standardı getirildi. Bundan böyle hijyenik koşulları taşımayan tekneler ve büfeler ile tezg hlarda balık-ekmek, döner ve kokoreç satışına izin verilmeyecek. 
Tarım ve Köyişleri Bakanlığı Koruma ve Kontrol Genel Müdür Yardımcısı Prof. Dr. Nevzat Artık, gıda ürünlerinin satışıyla ilgili yönetmelikler çerçevesinde etkin bir denetimin başlayacağını söyledi. 

Sağlık denetimi 
Gıda ürünüyle temas eden personelin resmi kurumdan alınmış sağlık raporunun bulunması gerektiğini söyleyen Artık, periyodik sağlık denetimlerinin de bu kişilerin karnelerine işlenmesinin şart olduğunu belirtti. Artık, şunları söyledi 
"Et ve tavuk döneri satılan yerlerin hijyenik şartlara uyması gerekir. Yani buralarda kolay temizlenebilir malzeme olmalıdır. Gıda ürünü için özel bir lavabo, sıcak su ve fayans olmalıdır. Bu şartlara sahip olmayan yerlerde satış yapılamaz. AB ile birlikte Boğaz'daki balıkçılar kalkmayacak. Balık-ekmek satışı yapılabilir. Ama balık, teknede uygun olmayan şartlarda temizleniyor ve sonra kızartılıyorsa olmaz. Teknede bu temizleme şartları olmalı veya bu şartlara sahip ortamda temizlenip teknelerde temizlik kurallarına uyularak kızartılabilir. Kokoreç için de aynı şartlar geçerli." 



</TEXT>
</DOC>
