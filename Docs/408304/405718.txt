<DOC>
<DOCNO> 405718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sonsiy08.html </URL>
<DATE> 2005/12/22/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Şener'den Merkez Bankası'na "ince" eleştiri 
</HEADLINE>
<TEXT>

     Başbakan Yardımcısı Abdüllatif Şener, Merkez Bankası'nın uyguladığı para ve kur politikasını "ince ince" eleştirdi. Son dört yıldır enflasyonun hedefin altında kaldığını belirterek, "Ekonomiyi ortaya koyduğumuz hedeften daha fazla daraltan bir politika izlenmiştir" diyen Şener, Merkez Bankası'nın 21 milyar dolar yerine 40 milyar dolar alması halinde kuru daha yüksek seyredeceğini savundu. Şener, "Enflasyon temel gösterge haline dönüştüğü takdirde kurun düşmesinden Merkez Bankası mutludur" diye konuştu. 
     Abdüllatif Şener, CNN Türk'te katıldığı bir programda soruları yanıtladı. Şener, YTL'deki değerlenme nedeniyle, uygulanan dalgalı kur sisteminde bir sorun olduğunu düşünmediğini belirtti. Bu sistem içerisinde de Merkez Bankası'nın elinde döviz kurunu yukarı çekebilecek değişik enstürmanlar bulunduğunu vurgulayan Şener, "Ancak Merkez Bankası şu ana kadar izlediği politikalar çerçevesinde zaman zaman döviz alımları yapmıştır. Ama ılımlı bir alım takvimi ve miktarı oluşturmuştur. Bu kurların yukarı doğru çıkmasına yeterli olmadı. Ama hiç bir zaman Hükümet, Merkez Bankası'na alımları artır-azalt dememiştir. Kendisi düzenlemiştir. Merkez Bankası'nın rezervleri zaten son bir yılda çok arttı. Bu artış kuru yukarı çekmemiştir"dedi. 
     
     "21 MİLYAR YERİNE 40 LMİLYAR DOLAR ALINSAYDI" 
     Merkez Bankası'nın aldığı döviz miktarının 21 milyar dolar değil 40 milyar dolar olması halinde kurun daha yukarıda olacağını savunan Şener, döviz alımlarının tutarının giren sermayenin altında tutulması halinde kurun yukarı doğru gitmeyeceğini, alım tutarını giren sermayenin üzerine çıkarılması halinde ise kurun da yukarı doğru gideceğini ileri sürdü. Şener şunları söyledi 
     "Merkez Bankası birinci planda enflasyondan sorumlu. Kendisini enflasyon oranı ile başarılı veya başarısız görür. Ekonominin tamamı itibariyle değil. Benim rolüm enflasyon demekte ve enflasyona göre başarılı ya da başarısız olduğunu anlatmaya çalışıyor. Merkez Bankası Kanunu'nda büyümeye vurgu var ama enflasyon temeldir. Önce ekonominin bütününe bakmak lazım. Enflasyon hedefi son 3, 4 yıldır ne belirlediysek daha düşük gerçekleşti. Ekonomiyi ortaya koyduğumuz hedeften daha fazla daraltan bir politika izlenmiştir. Bunun ötesinde başka bir faktör daha var. Uluslararası piyasalarda petrol ve aramalı fiyatları çok yükseldi. 2005'te petrol fiyatlarındaki yükselme enflasyonu 1.5 puan yukarı, büyümeyi yüzde 1 aşağı çekemkedir. Bu ögörülemeyen artışın sonucu. Enflasyonda bu yıl yıllık hedef yüzde 8. Şimdi yüzde 7.5 civarındayız. Petrolün 1.5 puan olan etkisini düşüdüğümüzde yüzde 6'lık bir enflasyonu aşağı çekme politikası uygulanmış demektir." 
     
     "REZERV 70 MİLYAR DOLAR OLMALI" 
     Merkez Bankası'nın 45-47 milyar dolar civarında seyreden rezervinin büyük bir rezerv olmadığını, Çin, Güney Kore, Singapur, Tayvan, Malezya, Meksika gibi ülkeleri örnek göstererek anlatan Şener, "Bu rezerv artarsa, kur değişir mi Piyasa kuralları içerisinde dalgalı kur sistemine aykırı olmayacak bir mekanizmayla kuru yukarı çeklmiş olursunuz" diye konuştu. 
     Şener, Türkiye gibi serbest kur dalgalı kur rejimi uygulayan ülkelerdeki ortalyamaya uygun bir rezerve ulaşmak için Türkiye'nin rezerv düzeyinin 70 milar dolar olması gerektiğini savundu. 
     
     "POLİTİKALARI KATI KULLANIYORUZ" 
     Şener, Merkez Bankası'nın yüksek düzeyde döviz alarak piyasaya vereceği YTL'nin olası enflasyonist etkileriyle ilgili bir soruyu yanıtlarken, "Aslına bakarsanız elimizdeki iktisat politikası araçlarını hedeflediğimiz enflasyon düzeyine ulaşmak için kullanacağımızdan daha katı kullanıyoruz araçlarını. Az önce yaptığımız hesap bunu gösteriyordu" dedi. Şener döviz alınarak çıkarılacak YTL'nin birebir enflasyon dengelerini, fiyat istikrarını bozacağı izlenimine de katılmamak gerektiğini söyledi. 
     Şener, bu yolla piyasaya çıkacak YTL'nin Merkez Bankası bilançosundaki dengeleri nasıl etkileyeceğini kendisinin de kestiremediğini, ancak IMF'nin de daha yüksek bir rezerv olabileceği yolunda açıklama yaptığını, bu nedenle fazla döviz alınmasının uygulanan programa aykırı bir sonuç doğuracağı düşüncesinde olmadığını açıkladı. 
     Abdüllatif Şener, düşük kura herkesin kendi açısından baktığını da belirterek, "En kesin olanı enflasyona yaradığıdır. Dolayısıyla enflasyon temel ekonomik gösterge haline dönüştüğü takdirde kurun düşmesinden Merkez Bankası da mutludur" dedi. 
     
</TEXT>
</DOC>
