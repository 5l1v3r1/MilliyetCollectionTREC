<DOC>
<DOCNO> 403533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/guncel/axgun02.html </URL>
<DATE> 2005/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İslami hayat tarzı yayılıyor endişesi 
</HEADLINE>
<TEXT>


AP, hükümetin son dönemdeki uygulamalarının laik kesimde "Hükümet İslami hayat tarzını yerleştiriyor" izlenimi yarattığını kaydetti 

DIŞ HABERLER SERVİSİ 

Amerikan AP ajansı, Türkiye'de alkol satışının belli bölgelerde sınırlandırılmasıyla ilgili tartışmaları geniş bir yazıyla ele aldı. 
"Alkolden arındırılmış bölgeler, İslami hayat tarzının yayılmasının işareti olarak laik Türkleri endişelendiriyor" diyen AP, bu kapsamda son günlerde Türkiye'nin gündemine damgasını vuran olayları sıralarken, Milliyet yazarı Güneri Cıvaoğlu'nun "Belki de türbanın rövanşı" ifadelerini kullandı. 
Ankara'da Mogan Gölü kıyısındaki restoranlara "Alkol tüketimi yasaktır" tabelasının konulduğunu vurgulayan AP, Gençlik Parkı'ndaki gazinolara da gelecek yıldan itibaren yer verilmeyeceğini belirtti. 

Son uygulamalar 
Tartışmaların AKP hükümetinin, belediyelere içki ruhsatı verme ve içki satışının serbest olacağı yerleri belirleme yetkisini tanıması üzerine patladığını anımsatan AP, kararla birlikte çok sayıda belediyenin alkol tüketimini sınırlandırmak için "kırmızı bölge atağı"na geçtiğini bildirdi. Ajans, uygulamanın şimdilik kamuya ait alanlarla sınırlı kaldığını, yasakların henüz özel işletmeleri kapsamadığını hatırlattı. 
AKP hükümetinin, AB'ye üyelik için bir dizi reforma imza atmasına karşın, içkili yerlerin sınırlandırılmasının laik Türklerde "Hükümetin İslami hayat tarzını Türkiye'ye yerleştirdiği" izlenimi yarattığını kaydeden AP, bunun sadece son tartışmadan kaynaklanmadığını savundu. 
AP, geçen ay Türk Standartları Enstitüsü'nün İslami koşullara uygun yiyeceklere helal sertifikası vereceğini açıkladığını, Ankara Büyükşehir Belediyesi'nce işletilen bir spor salonunda sadece kadınlara ayrılmış havuzun hizmete girdiğini ve çevresi camilerle dolu Göztepe Parkı'na cami yapılmak istendiğini aktardı. 
Emekli bir profesörün eğitim sisteminin iyileştirilmesi konusunda rüyasına giren şeyhe ait önerileri Başbakanlık'a göndermesi, AİHM'nin Leyla Şahin'i türban davasında haksız bulması üzerine Erdoğan'ın Strasbourg'u eleştirmesi ve konunun ulemanın uzmanlık alanında olduğunu söylemesi de, laiklerin endişelerini körükleyen gelişmeler olarak gösterildi. 

Cıvaoğlu'nun yazısından alıntı 

AP, Erdoğan'ın siyasi İslami geçmişini reddederek değiştiğini söylemesi ve Türkiye'nin laik prensiplerine uyacağını ifade etmesine rağmen, pek çok kişinin "AKP'nin gizli İslami vizyonunu yerleştirmeye çalıştığı" görüşünde olduğunu savundu. Erdoğan'ın "Alkol almak isteyenler belediyelerin işlettiği yerlerin dışındaki lokantalara gitsin. Kamu kuruluşu olarak belediyeler kötü örnek olamaz" dediğini kaydeden ajans, basındaki tepkileri de, Cıvaoğlu'nun yazısından alıntı yaparak, "Türban yasağını kaldıramayan AKP, belki de tabanına 'size türban veremedik ama alkolden arındırılmış bölgeler veriyoruz' mesajını veriyor" ifadeleriyle aktardı. 



</TEXT>
</DOC>
