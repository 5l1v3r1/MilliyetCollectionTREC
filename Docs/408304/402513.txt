<DOC>
<DOCNO> 402513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/son/sonsiy04.html </URL>
<DATE> 2005/12/11/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Bütçe maratonu başlıyor... 
</HEADLINE>
<TEXT>

     TBMM Genel Kurulu’nda görüşmelerine Çarşamba günü başlanacak olan 2006 Mali Yılı Bütçe Yasa Tasarısı’nın görüşmeleri nedeniyle Meclis fazla mesai yapacak. 
     TBMM, bütçe maratonu nedeniyle yoğun bir hafta geçirecek. Genel Kurul’da Salı günü ele alınacak olan bazı kamu kurum ve kuruluşlarına bağlı okulların Milli Eğitim Bakanlığı’na devrini öngören tasarının görüşmeleri bitene kadar Meclis çalışmayı sürdürecek. Özellikle AKP’li milletvekillerinin geçen hafta Genel Kurul çalışmalarına ilgi göstermemesi nedeniyle bir türlü yasalaşamayan tasarının yasalaşması için Yeni Zelanda ve Avustralya seyahatinden dönecek olan Başbakan Recep Tayyip Erdoğan’ın da Salı günkü oturuma katılacağı öğrenildi. 
     
     BÜTÇE TAKVİMİ 
     14 Aralık 2005 Çarşamba günü hükümetin Genel Kurul’a sunacağı bütçenin tümü üzerindeki görüşmeler de aynı gün yapılacak. 2006 Mali Yılı Bütçe Yasa Tasarısı’nın Genel Kurul takvimi ise şöyle "15 Aralık Cumhurbaşkanlığı, TBMM Başkanlığı, Anayasa Mahkemesi Başkanlığı, Başbakanlık, Sayıştay Başkanlığı, MİT 
     Müsteşarlığı, MGK Genel Sekreterliği, RTÜK, Atatürk Kültür Dil ve Tarih Yüksek Kurumu Başkanlığı. 
     16 Aralık TÜBİTAK, TÜBA, Hazine Müsteşarlığı, AB Genel Sekreterliği, Gümrük Müsteşarlığı, Dış Ticaret Müsteşarlığı, İhracatı Geliştirme Etüt Merkezi, Diyanet İşleri Başkanlığı. 
     17 Aralık Gençlik ve Spor Genel Müdürlüğü, Vakıflar Genel Müdürlüğü, Devlet Personel Başkanlığı, Başbakanlık Yüksek Denetleme Kurulu, Danıştay. 
     18 Aralık DPT, SPK, BDDK, GAP Bölge Kalkınma İdaresi Başkanlığı, Tütün, Tütün Mamulleri ve Alkolü İçkiler Piyasası Düzenleme Kurumu. 
     19 Aralık SHÇEK, Özürlüler İdaresi Başkanlığı, Aile ve Sosyal Araştırmalar Genel Müdürlüğü, Kadının Statüsü Genel Müdürlüğü, Basın Yayın ve Enformasyon Genel Müdürlüğü, Sosyal Yardımlaşma ve Dayanışma Genel Müdürlüğü, TİKA, DİE. 
     20 Aralık Milli Savunma Bakanlığı, Savunma Sanayii Müsteşarlığı, Ulaştırma Bakanlığı, Telekomünikasyon Kurumu, Denizcilik Müsteşarlığı, Adalet Bakanlığı, Ceza İnfaz Kurumları ile Tutukevleri İş Yurtları Kurumu, Türkiye Adalet Akademisi, Yargıtay, Bayındırlık ve İskan Bakanlığı, Karayolları Genel Müdürlüğü, Tapu ve Kadastro Genel Müdürlüğü. 
     21 Aralık İçişleri Bakanlığı, Emniyet Genel Müdürlüğü, Jandarma Genel Komutanlığı, Sahil Güvenlik Komutanlığı, TODAİE, Çalışma ve Sosyal Güvenlik Bakanlığı, Sosyal 
     Güvenlik Kurumu Başkanlığı, Enerji ve Tabii Kaynaklar Bakanlığı, EPDK, Ulusal Bor Araştırma Enstitüsü, Elektrik İşleri Etüt İdaresi Genel Müdürlüğü, Türkiye Atom Enerjisi Kurumu, MTA, Petrol İşleri Genel Müdürlüğü, DSİ, Dışişleri Bakanlığı. 
     22 Aralık Sanayi ve Ticaret Bakanlığı, Rekabet Kurumu, Milli Prodüktivite Merkezi, KOSGEB, Türk Akreditasyon Kurumu, TSE, Türkiye Patent Enstitüsü, Sağlık Bakanlığı, 
     Hudut ve Sahiller Sağlık Genel Müdürlüğü, Tarım ve Köyişleri Bakanlığı, Tarım Reformu Genel Müdürlüğü, Köy Hizmetleri Genel Müdürlüğü, Çevre ve Orman Bakanlığı, Orman Genel Müdürlüğü, Devlet Meteoroloji İşleri Genel Müdürlüğü, Özel Çevre Koruma Başkanlığı. 
     23 Aralık Kültür ve Turizm Bakanlığı, Devlet Opera ve Balesi Genel Müdürlüğü, Devlet Tiyatroları Genel Müdürlüğü, Milli Eğitim Bakanlığı, YÖK, ÖSYM, YURTKUR ve üniversite. 
     24 Aralık Maliye Bakanlığı, Kamu İhale Kurumu, Gelir İdaresi Başkanlığı, Özelleştirme İdaresi Başkanlığı ile Gelir bütçesi. 
     25 Aralık Merkezi Yönetim Bütçe Yasası Tasarısı ile Kesin Hesap tasarılarının maddeleri. 
     26 Aralık Bütçenin tümü üzerindeki son konuşmalar." 
     
     KOMİSYON ÇALIŞMALARI 
     Genel Kurul’un yoğun gündemine karşın TBMM’deki ihtisas komisyonları çalışmalarını sürdürecek. Tarım, Orman ve Köyişleri Komisyonu Salı günü toplanarak Tarım Yasası tasarısını görüşmeyi sürdürecek. Plan ve Bütçe Komisyonu ile Salı günkü toplantısında Köy Kanunu’nda değişiklik öngören tasarıyı, Perşembe günkü toplantısında ise Elektrik Piyasası Yasası ile bazı yasalarda değişiklik öngören tasarıyı ele alacak. Adalet Komisyonu ise 13 Aralık Salı günü Tapu Kanunu’nda değişiklik öngören tasarı ile Cumhurbaşkanı Sezer tarafından veto edilen Hakimler ve Savcılar Yasası ile bazı yasalarda değişiklik öngören yasayı görüşecek. Pasaport Yasası’nda değişiklik yapılmasına ilişkin yasa tasarısı ise Perşembe günü İçişleri Komisyonu’nda ele alınacak. 

ANKA 
     
</TEXT>
</DOC>
