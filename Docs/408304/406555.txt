<DOC>
<DOCNO> 406555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/guncel/axgun02.html </URL>
<DATE> 2005/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk masonlara övgü 
</HEADLINE>
<TEXT>


Fransız masonların büyük üstadı Quillardet, 'Türkiye Cumhuriyetinin ve laikliğin kuruluşunda masonların rolü büyük. Türk masonların güçlü bir geleneği var ve giderek uyanıyor' dedi 

SAADET ORUÇ Paris DHA 

Fransa'nın en büyük Mason topluluğu "Grand Orient de France"ın büyük üstadı Jean-Michel Quillardet, Türkiye'de Cumhuriyet'in ve laikliğin kuruluşunda Türk masonların büyük rolü olduğunu söyledi. 

'Fransa'da tehdit var' 
Paris'te bir süre önce düzenlenen "laiklik" konulu toplantıya Türkiye'den Mason Locası Büyük Üstadı Hüseyin Özgen'in konuşmacı olarak davet edilmesinin üç nedeni olduğunu kaydeden Quillardet, şöyle konuştu "Öncelikle Türkiye'de önemli bir laiklik geleneği var. Ayrıca, yine Türkiye'de önemli bir masonik gelenek var ki bu gelenek Cumhuriyet rejimi ve laik rejimin kuruluşunda önemli rol oynamıştır. Ayrıca bu yıl Fransa'da Türkiye'nin AB üyeliği çok tartışıldı. Biz de Masonlar aracılığıyla Türkiye'nin kendisini bu konuda anlatabileceğini düşündük." 
Fransız masonluğunun tehdit altında olduğunu ifade eden Quillardet, Türkiye'de ise laikliğin tehdit altında olması durumunda, laikler ve demokratların harekete geçeceğini düşündüğünü söyledi. Türk mason locasının önemli, güçlü bir geleneği olduğunu belirterek, Türk masonların çok acı çektiğini kaydeden Quillardet, buna karşın, "Türkiye'de de uyanmakta olan bir masonluk olduğunu ve giderek toplumda yer almaya başladığını" öne sürdü. 

Başörtüsü sorunu 
Fransız masonlar, başörtüsü yasağının sadece ortaöğrenim kurumlarında değil, üniversite ve özel okullarda da uygulanmasını istiyor. Quillardet de "Bu yasanın çıkmasından bu yana başörtüsü sorunu kalmadı. Ama sorun halen çözülmedi. Asıl olay, kadın sorununa ilişkin. Kadına, kadınlığından önce anne ve erkeğin yardımcısı olarak bakılması. Oysa, kadın annelikten önce toplumda bir yere sahiptir ve kadındır" diye konuştu. 
Fransa'da 140 bin mason olduğunu anlatan Quillardet, masonluğun saklanmaması gerektiğini ve utanılacak bir şey olmadığı, söyledi. Masonluk üzerindeki "gizem perdesinin" kaldırılması için masonların kendilerini saklamaması gerektiğini söyleyen Quillardet, Belçika, Fransa, İngiltere, ABD gibi ülkelerdeki mason localarına dikkat çekti. 



</TEXT>
</DOC>
