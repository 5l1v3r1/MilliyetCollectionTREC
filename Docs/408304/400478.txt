<DOC>
<DOCNO> 400478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/sonsiy09.html </URL>
<DATE> 2005/12/04/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
"Türk Kadının Siyasette Dünü Bugünü Yarını"... 
</HEADLINE>
<TEXT>

     Eski Devlet Bakanı ve AK Parti İstanbul Milletvekili Güldal Akşit, kadınların, nüfusa oranıyla parlamentoda temsil edilmesi gerektiğini bildirdi. 
     Akşit, AK Parti Bursa Kadın Kolları Başkanlığı'nın, Türk kadınına seçme seçilme hakkı tanınmasının 71. yıldönümü dolayısıyla düzenlediği ''Türk Kadının Siyasette Dünü Bugünü Yarını'' konulu panelde, kadınların siyasette daha etkin rol alabilmesi için mücadele etmesi gerektiğini söyledi. 
     Türkiye'nin, kadınlara seçme ve seçilme hakkı veren ilk ülkelerden biri olduğuna dikkat çeken Akşit, ''Kadınların, nüfusa oranıyla parlamentoda temsil edilmesi gerekiyor'' görüşünü dile getirdi. 
     AK Parti Kadın Kolları Genel Başkanı Selma Kavaf da Avrupa'da kadınların haklarını elde edebilmek için mücadele edip, bedel ödediklerini, bu yüzden de elde ettikleri hakkı sonuna kadar kullanmak istediklerini belirtti. 
     ''Bizde belki de bu hak, mücadele gösterilmediği, erken verildiği için kadınlarımız siyasette yeterince yer alamadı'' diyen Kavaf, kadınların, toplumda etkin bir rol oynayabilmesi için eğitimin önemli olduğunu kaydetti. 
     Haydi Kızlar Okula kampanyasıyla okuma yazma bilmeyen kadın nüfus oranının yüzde 24'ten yüzde 18'e indiğini ifade eden Kavaf, şöyle konuştu 
     ''Yeterince eğitim alamayan kadın sosyalleşemiyor, çalışamıyor, siyasete giremiyor. Siyaset yaparken, geleneksel aile düzenimizi de muhafaza etmek istiyoruz. Bunun için eş ve çocukların, ailenin yükünün paylaşılmasında kadına destek olması lazım. Siyasete giren kadınların yüzde 70'i, ortalama 2,5 yılda siyaseti bırakıyor. Küskünlüklere yer olmayan siyasette, farklılıkların algılanmaya çalışılması gerekir.'' Uludağ Üniversitesi İktisadi ve İdari Bilimler Fakültesi Öğretim Üyesi Prof. Dr. Serpil Aytaç ise Türkiye'nin, parlamentoda yer alan kadın milletvekili oranında, dünyada 113. sırada yer aldığını belirterek, bütün çalışma alanlarında yüzde 25 kadın oranının, meclise yansıması dileğinde bulundu. 
     Aytaç, bu tablonun değişmesi için siyasi partilere kadın kotasının konulabileceğini sözlerine ekledi. 
     
     BAŞÖRTÜSÜ 
     Konuşmaların ardından izleyenlerin sorularını yanıtlayan Selma Kavaf, bir kadının ''Başörtülü belediye meclis üyesi niye olamıyoruz, açık mı olmamız gerekiyor'' sorusunu, ''Bunun için yasalarda yazılı olmayan bir engelleme var. Halk arasında mutabakat var, ama halkla devletin kurumları arasında yok. Mutabakatı sağlamanın yolları aranıyor. İnşallah olacak. Kadının siyasete katılması sorun, başörtüsü nedeniyle katılamaması başka bir sorun'' diye cevapladı. 
     Güldal Akşit ise aynı soruya, şu yanıtı verdi 
     ''Bu hepimizin sorunu. Biz özgürlüklerden yana bir partiyiz. Devletin bazı kurumları çözüm yaklaşımı içinde değil. Tarih boyunca baktığımızda, farklılıklarıyla, barış içinde yaşamış bir toplumuz. Bu konuyu aşamamamız mümkün değil. İnanıyorum ki en kısa sürede çözülecektir. Mühim olan sorunu kökten çözmek. Biz bu işi adım adım götürüyoruz. Önümüzde çok önemli konular varken, başörtüsünü sorun haline getirmeyelim.'' Bu arada, panel öncesi, ''Türk kadınına seçme seçilme hakkı tanınması''nın yıldönümü dolayısıyla bir fotoğraf sergisi açıldı. 
     
</TEXT>
</DOC>
