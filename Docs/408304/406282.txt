<DOC>
<DOCNO> 406282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/son/sonspo09.html </URL>
<DATE> 2005/12/24/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Canaydın Seçim öncesi bu projeyi oylamaya sunarak risk aldık 
</HEADLINE>
<TEXT>

     Galatasaray Kulübü Yönetim Kurulu’nun, Riva Projesi’nin hayata geçirilmesi amacıyla onay almak için yaptığı Olağanüstü Genel Kurul Toplantısı, "Erteleme ve komisyon oluşturulması" yönünde verilen önergenin oy çokluğuyla kabul edilmesiyle 15 Nisan 2006 tarihine ertelendi. 
     Yapılan Olağanüstü Genel Kurul'da açılış konuşması yapan Kulüp Başkanı Özhan Canaydın, seçimden önce böyle bir projeyi Genel Kurul'a sunmanın risk taşıdığını bilecek tecrübeye sahip olduğunu ifade ederek, ''Galatasaray'ın menfaatleri ve bugün içinde bulunduğumuz şartlar bu riski almaya değer. Toplantıda alınacak neticeyi olgunlukla karşılayacağız. Bunu güven oylaması olarak görmeyeceğiz ve karar ne olursa olsun 26 Aralık Pazartesi günü görevimize aynı şevkle devam edeceğiz'' dedi. 
     Toplantıda anlatılanların ve yapılacak konuşmaların genel kurula katılanları ikna edeceğini düşündüğünü dile getiren Canaydın, şöyle devam etti 
     ''Bankalarla olan problemlerimiz, borçlarımızın tasviyesi ve Galatasaray'ın önünü açmak için Riva Projesi'ni sizlere sunuyoruz. Bu proje benim veya bu yönetimin değil, Galatasaray'ın projesidir. 2002'nin son aylarında başladığımız çalışmalar bugünlere geldi. Bir komisyon kurduk. Onların uzmanlığında kulübümüzün çıkarlarının en iyi şekilde korunacağına inanıyorum. Yetki aldıktan sonra bütün görevlerimizi komisyona devrediyoruz. Yönlendirilme, seçme, yönetme ve ihale aşamalarının hepsini komisyonumuz yapacak. Biz tüzük gereği en sonunda onay vereceğiz.'' Başkan Canaydın, zamanın çok önemli olduğunu ve projenin ertelenmesi halinde 2007 yılının neler getireceğini bilemediklerini vurgularken, operasyona başlamaları halinde 3 ay sonra gelecek yeni yönetimin önünün açılacağını ifade etti. 
     
     110 MİLYON DOLAR GELİR 

     Doğru yolda olduklarını ve bunun proje için gelen tekliflerden belli olduğunu anlatan Özhan Canaydın, Toplu Konut İdaresi'nin TOKİ 110 milyon dolar minimum garanti gelir vaadettiğini açıkladı. 
     Canaydın, bu fiyatın çok üstüne çıkabileceklerini ve bunun kendisini memnun ettiğini kaydetti. 
     Her yönetimin, kulübün menfaatlerini ön planda tuttuğunu söyleyen başkan Canaydın, ''Son 5 gün içinde bana ve yönetime yapılan saldırıları dikkatlerinize sunuyorum ve yorumu da sizlere bırakıyorum'' diyerek sözlerini tamamladı. 
     
     DİVAN BAŞKANLIĞI SEÇİMİ... 

     Özhan Canaydın, daha sonra Divan Başkanlığı'na Oğuz İmregün'ü önererek ve yapılan oylama sonucu bu önerinin kabul edildiğini bildirdi ve Oğuz İmregün'ü Divan'a davet etti. Ancak bu sırada bazı üyeler, Anıl Büyükerol'un da aday olduğunu bildirerek, ısrarla oylamanın yenilenmesini istediler. 
     Canaydın, ''Teamülleri zorluyoruz'' derken, oylama yeniden yapıldı. Yapılan açık oylamada Büyükerol, Oivan Başkanlığı'na seçildi. 
     Bülent Bozam ve Turcan Bolayır da katip üye olarak Devan'a seçildiler. 
     
     'PROJEYİ TOKİ YAPARSA İHALEDEN 1 GÜN SONRA 100 MİLYON DOLARLIK TEMİNAT ALACAĞIZ' 

     Galatasaray Kulübü Yönetim Kurulu'nun, Riva Projesi'nin hayata geçirilmesi için onay almak amacıyla topladığı Olağanüstü Genel Kurul'da mali işlerden sorumlu Asbaşkan Refik Arkan, proje hakkında bilgi verdi. 
     Arkan, Riva Projesi'nin Galatasaray'ın en büyük mali projesi olduğunu anlatarak, "2002 yılında arazimizin bedelinin 25 milyon dolar olduğu söyleniyordu. Borçlu olduğumuz bankaların yetkili kıldığı Denizbank ise arazimizin değerini 50 milyon dolar olarak belirledi. Projeyi Toplu Konut İdaresi Başkanlığı TOKİ yaparsa ihaleden 1 gün sonra 100 milyon dolarlık teminat alacağız" dedi. 
     Bu proje ile temel hedefin Galatasaray Kulübü'nün bütün borçlarının sıfırlanması olduğunu kaydeden Refik Arkan, verilerin ve değerlendirmelerin bu gelirin elde edileceğini gösterdiğini söyledi. Toplantıda, tapu kadastro mühendisi Erdal Nizamoğlu, Galatasaray'ın Riva Arazisi'nin genel durumu hakkında bilgi verdi. 
     
     "HİÇBİR İŞİ BECEREMEDİLER" 

     Toplantıda söz alan genel kurul üyesi ve eski bakanlardan Mükerrem Taşçıoğlu, Başkan Özhan Canaydın ve Yönetim Kurulu üyelerine ağır eleştiriler yöneltti. 
     "Hiç bir işi beceremediler, çok üzülüyorum" diyen Taşçıoğlu, "Benim başkanım çok iyi sporcu, iyi insan, çok çalıştı, uğraştı ve üzüldü. Ama neyi elini aldıysa kuruttu. Ne Kalamış kaldı, ne Kuruçeşme kaldı" ifadesini kullandı. 
     Mükerrem Taşçıoğlu, bugün yapılan kongrenin "Bir itimat oylaması" şeklinde olacağını öne sürerek, yönetime "Aksi bir oy çıktığı zaman siz orada oturabilecek misiniz Daha önceki yönetimlerin borçlar konusunda mazeretleri var, 100 senedir görmediğim kupayı getirdiler. Ben 100. Yıl'da neyi kutluyorum Beni 100. yıla altıncılıkla soktun. 100 yıldır ben altıncı olmamışım" şeklinde konuştu. 
     Bu işin mart ayındaki kongreye kadar ertelenmesini isteyen Taşçıoğlu, "Haciz konulacak deniyor. Ben Türkiye'de Galatasaray camiası gibi güçlü bir kuruluşun üstüne gidecek bir güç göremiyorum" dedi. 
     Yine eski bakanlardan Işın Çelebi ise gayrimenkul yatırım ortaklığı fikrini öne sürerken, Duygun Yarsuvat da Başkan Canaydın'ın hiçbir projelerinin gerçekleşmediğini söyledi. 
     Yarsuvat'ın Canaydın'ın 'Aslantepe Projesi'nden, "Seyrantepe, Muztepe" diye bahsetmesi dikkat çekti. Genel Kurul'un yaptığı oylamada "Red" çıkması halinde Galatasaray'da bölünmenin ortaya çıkacağını ileri çıkan Yarsuvat, "Bir oylamaya gitmeyelim, bu kongre ertelensin" ifadesini kullandı. Yarsuvat'ın konuşması kongrede bulunanların büyük bir çoğunluğunun alkışlarıyla karşılandı. 
     Galatasaray yönetiminden ayrıldığından bu yana ilk defa kürsüye çıktığını belirten eski yönetici Adnan Polat, TOKİ'nin yaptığı teklifi Türkiye'de hiç bir inşaat firmasının veremeyeceğini söyledi. 
     
     ERTELEME ÖNERGESİNİ GÜRSOY VE TAŞDELENLER DIŞINDAKİLER KABUL ETTİ 

     Galatasaray Kulübü Yönetim Kurulu'nun, Riva Projesi ile ilgili yaptığı Olağanüstü Genel Kurul, "Erteleme ve komisyon oluşturulması" yönünde verilen önergenin oy çokluğuyla kabul edilmesiyle ertelendi. 
     Üyelerin konuşmalarının ardından Divan Başkanlığı'na iki ayrı önerge verildi. Önergelerde Riva Projesi ile ilgili bir komisyonun genel kurulca oluşturulması ve toplantının 15 Nisan 2006 tarihine ertelenmesi istendi. 
     Yönetim Kurulu üyesi Mehmet Helvacı'nın, eleştirileri yönetim cevaplamadan böyle bir önergenin oylanamayacağını, bu önergeyi kabul etmediklerini belirtmesi tepki gördü. 
     Kulüp eski başkanlarından Selahattin Beyazıt söz alarak, Galatasaray'ın bir aile olduğunu gördüklerini belirterek, "Hepimizin amacı bir. Kulübü içine düştüğü mali krizden çıkarmak istiyoruz. Büyükler, 'Bunu komisyon tetkik etsin' diyorsa, buna karşı çıkmanın manasını anlamıyorum. Yönetimin haysiyet, şeref ve itibarlarına azami hassasiyet göstermeyi amaçlıyoruz. Ellerinden gelen herşeyi en iyi niyetle yaptıklarına hepimiz eminiz" diye konuştu. 
     Başkan Canaydın da "Yönetim Kurulu'nun görevlerini üstlenmeyecek bir komitenin kurulmasına razıyız. Sağduyu ile alınan bu karara saygı duyuyorum" dedi. 
     
     SADECE İKİ KİŞİ KABUL ETMEDİ 

     Bunun üzerine Divan Başkanlığı, önergeleri ve komisyonda görev alacakların adlarının bulunduğu listeyi oya sundu. 
     Kulüp İkinci Başkanı Ergun Gürsoy ve Yönetim Kurulu Üyesi Derya Taşdelenler önergelere red oyu verirken, salondaki diğer üyeler kabul oyu kullandılar. 
     
     KIRAN AYRI OTURDU 

     Genel Kurul'da Kulüp Başkan Yardımcısı ve Basın Sözcüsü Turgay Kıran'ın Yönetim Kurulu'nun bulunduğu masaya oturmaması dikkat çekti. 
     Kıran'ın, verilen önergelerde imzasının olduğu da görüldü. 
     Toplantıya Riva arazisini döneminde satın alan eski başkanlardan Selahattin Beyazıt'ın yanı sıra diğer eski başkanlar Ali Tanrıyar, Faruk Süren ve Mehmet Cansun da katıldı. 
     Olağanüstü Genel Kurul'a, 4 bin 566 oy verme yetkisine sahip üyeden 858'i katıldı. 
     
     KOMİSYON ÜYELERİ... 

     Toplantıda proje için yeni komisyon belirlenirken, komisyonda şu isimler yer aldı 
     Selahattin Beyazıt, Oğuz İmregün, İrfan Aktar, Celal Erkut, Işın Çelebi, Özkan Olcay, Engin Akçakoca, Doğan Hasol, Emre Aykar, Firuz Soyuer, Yavuz Zeytinoğlu, İzzettin Doğan, Duygun Yarsuvat, Şefik Toprak, Mete Başol. 
     Bu arada eski yöneticilerden Adnan Polat, yaptığı açıklamada, "Galatasaray'ın milyonlarca taraftarı var. Bunların içinde zenginler de bulunuyor. 1500 Galatasaraylı 100'er bin dolar verse kulüp kurtulur. Ben bunu vermeye hazırım" dedi. Öte yandan toplantıda, Kulüp Başkanı Özhan Canaydın'ı ve icraatlarını hedef alan olumsuz konuşmaların büyük alkış alması ve desteklenmesi dikkat çekti. 
     
     ARKAN "GÖRÜŞLERİMİZ KESİŞTİ" 

     Galatasaray Kulübü Mali İşlerden Sorumlu Asbaşkanı Refik Arkan, genel kurul üyelerinin görüşlerine her zaman saygı duyduklarını belirterek, "Bugün yaptığımız toplantıda daha önce oluşturduğumuz komisyonun kadrosu artırıldı. Yönetim Kurulu'nun görüşleri, bu toplantıyla Genel Kurul üyelerinin görüşleriyle kesişti" dedi. 
     Arkan, toplantıdan sonra yaptığı açıklamada, borçlar konusunda alternatif çalışmaların olduğunu ifade ederek, "Bankalarla tekrar görüşeceğiz. Borç konusunu proje içinde sonuçlandırmaya çalışacağız. Riva Projesi, 15 Nisan 2006 tarihine ertelendi. Yönetim Kurulu'nun yeni bir toplantı için girişimde bulunacağını zannetmiyorum" diye konuştu. 
     Futbolcuların alacaklarının bu projeden alınacak parayla ödeneceği yönündeki iddiaları da yanıtlayan Refik Arkan, şunları söyledi 
     "Futbolculara yapılan ödemeyle bu projenin ilgisi yok. Uzun süredir bu proje üzerinde çalışıyoruz. Uzun süredir kulüpte bir mali sıkıntı var. Son iki genel kurul toplantısında gelirlerimizin giderlerimizi karşılamadığını cesaretle söylemiştik. Proje ile ilgili erteleme, sadece 3-4 aylık süre kaybına neden olacak. Yeni komisyon yapacağı çalışmalar sonrasında gündeme getirdiğimiz konuları çok az farkla yeniden gündeme getirecek." 
     
</TEXT>
</DOC>
