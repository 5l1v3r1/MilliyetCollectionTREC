<DOC>
<DOCNO> 404691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/soneko11.html </URL>
<DATE> 2005/12/19/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Zorlu Rekabeti sürdürmemiz için istihdamdaki vergi yükü kaldırılmalı 
</HEADLINE>
<TEXT>

     Zorlu Holding Yönetim Kurulu Başkanı Ahmet Nazif Zorlu, 2006 yılında istihdam üzerindeki vergi yükünün kaldırılmasını beklediklerini belirterek, ''Türkiye'de dolar bazında işçilik ücretleri yükseliyor. Bununla rekabeti sürdürmemiz mümkün değil'' dedi. 
     AA muhabirinin sorularını yanıtlayan Zorlu, 2006 yılında yapılacak bazı düzenlemelerle ilgili olarak hükümet yetkililerinden çok güzel haberler aldıklarını söyledi. 
     Kurumlar Vergisi'nin yüzde 20'ye inmesinin kendileri için iyi bir gösterge olduğunu vurgulayan Zorlu, şöyle konuştu 
     ''2006 yılında istihdam üzerindeki vergi yükünün de kaldırılmasını bekliyoruz. Çünkü, Türkiye'de dolar bazında işçilik ücretleri yükseliyor. Bununla rekabeti sürdürmemiz mümkün değil. Biz mücahidiz mücadele ediyoruz diyorum ben. Bugün dünyada acımasız bir rekabet var. Bu rekabeti sürdürmek mecburiyetindeyiz. Maliyetleri nasıl düşürebiliriz , daha çok nasıl üretim yapabiliriz Bunlar üzerinde çalışmalarımız devam ediyor, ama Türk Lirası'nın devamlı değer kazanması bizim için olumsuz. Bunu kötümser olarak söylemiyorum. Sıkıntılı bir dönemdeyiz, ancak bunlar geçecek diyorum.'' 2005 yılının ekonomi açısından olumlu bir yıl olduğunu dile getiren Zorlu, 2006'dan da ümitli olduğunu, ihracatın artması, cari açığın azalması halinde, ekonominin daha da olumlu yönde gideceğini söyledi. 
     
     DÖVİZ KURLARI 
     2005 yılında bir önceki yıla göre ihracatta artış olduğunu, ancak bunu yeterli bulmadığını ifade eden Zorlu, ''Kurlar ihracatçı açısından sıkıntı yaratıyor. Bunun herkesçe bilinmesi gerekiyor. 59. hükümet çok başarılı olmuştur. Özelleştirmeler ve aldığı önemli kararlarla... Hükümetin serbest kur politikasında Kuru artırayım deme lüksü yok, ama ülkeye sıcak paranın çok girmesi Türk parasını değerlendiriyor. Bu uzun sürürse ne olur Sonu meçhul'' diye konuştu. 
     Zorlu, 4 yıldır üst üste büyüyen Türkiye'nin önümüzdeki yıl da büyümeyi sürdürüp sürdüremeyeceğine ilişkin olarak, şunları söyledi 
     ''Bu neye göre büyüme ona bakmak lazım. İthalata göre büyüyorsak o zaman kendimizi sorguya çekmemiz lazım. İthalatla büyümeyi nereye kadar götürebilirsiniz Sanayiyle büyüyorsanız korkmayın... Açık verebilirsiniz çünkü yatırım yapıyorsunuz ama geri gelecektir. Tarlayı ekiyorsunuz ambardaki buğday azalıyor ama ben ektim geri dönecek.'' Ahmet Nazif Zorlu, Vestel'in 2006 yılı hedefleri konusunda da TFT ve plazma televizyonlara yöneldiklerini ve bunlarla büyüyeceklerini belirtti. Zorlu, ''Cirolarımız da büyüyecek. Geçen seneye baktığımızda bu ürünlerin satışında yüzde 100'lük bir artış var. Bu sene de aynı şeyi bekliyoruz'' dedi. 
     ''İyi gidiyoruz, ama daha iyisi olabilir'' diyen Zorlu, sanayicilerin, ülkeye ve devlete güvenmesi, yatırımlarını sürdürmesi gerektiğini kaydetti. 
     
</TEXT>
</DOC>
