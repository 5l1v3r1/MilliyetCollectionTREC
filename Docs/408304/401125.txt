<DOC>
<DOCNO> 401125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sontur16.html </URL>
<DATE> 2005/12/06/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Yurtdışındaki Türk vatandaşlarının sosyal güvenlik prim miktarı düştü 
</HEADLINE>
<TEXT>

     Yurtdışında bulunan Türk vatandaşlarının, sosyal güvenlik için ödedikleri prim miktarı günlük 5 dolardan 3.5 dolara düşürüldü. 
     Bakanlar Kurulu’nun konuya ilişkin kararı, Resmi Gazete’nin bugünkü sayısında yayımlandı. 
     Karara göre, 3201 sayılı Yurt Dışında Bulunan Türk Vatandaşlarının Yurt Dışında Geçen Sürelerinin Sosyal Güvenlikleri Bakımından Değerlendirilmesi Hakkında Kanun’a istinaden, 10 Mayıs 2005’te 2 dolardan 5 dolara yükseltilen sosyal güvenlik kuruluşlarınca döviz ile değerlendirilecek sürelerin her bir günü için tahakkuk ettirilecek prim, kesenek ve karşılık borcu tutarı, 3.5 dolara düşürüldü. 
     Karara göre, 10 Mayıs 2005’ten bugüne kadar, bu tarihten önce veya sonra başvurulmuş olmasına bakılmaksızın, 5 dolar üzerinden borçlanma tutarını tamamen veya kısmen ödeyenlerin de bugünden itibaren 6 ay içinde başvurmaları halinde, yeni belirlenen miktar üzerinden borçlanma tutarları ve bağlanmışsa aylıkları yeniden hesaplanacak. 
     Fazladan alınmış olan tutarlar, ödeme tarihindeki YTL üzerinden iade veya mahsup edilecek. 
     Bakanlar Kurulu kararı, 10 Mayıs 2005’ten itibaren geçerli olacak. 
     
</TEXT>
</DOC>
