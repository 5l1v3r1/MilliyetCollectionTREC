<DOC>
<DOCNO> 406832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/ekonomi/eko01.html </URL>
<DATE> 2005/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis'te kredi kartı borcuna ödeme kolaylığı tartışması 
</HEADLINE>
<TEXT>


AB Uyum Komisyonu, kredi kartı borçlarına bileşik faiz yerine, 'enflasyon oranında gecikme faizi' işletilmesini önerdi. Başbakan Yardımcısı Şener, milletvekillerini 'Yanlış olursa yasa tıkanır' diyerek uyardı 

BÜLENT SARIOĞLU Ankara 

Banka kartlarıyla ilgili tasarıyı görüşen AB Uyum Komisyonu 1.1 milyar dolar civarındaki geçmiş kredi kartı borçlarına faiz indirimi getirmek için hazırlık başlattı. Başbakan Yardımcısı Abdüllatif Şener ise, "Teknik bir yanlış olursa bu yasa çıkmaz" uyarısında bulundu. 
Banka Kartları ve Kredi Kartları Yasa Tasarısı'nı "tali komisyon" olarak görüşen AB Uyum Komisyonu, geçmiş kart borçlarına "bileşik faiz" yerine "enflasyon oranında gecikme faizi" işletilmesini önerdi. TBMM Plan ve Bütçe Komisyonu'nda da tali olarak görüşülecek olan tasarıyla ilgili son karar, Sanayi ve Ticaret Komisyonu'nda verilecek. 

Şener uyardı 
TBMM'de gazetecilerin soruları üzerine milletvekillerini uyaran Şener, "Teknik olarak olmayacak bir şey yapılırsa, bu yasa çıkmaz ve yarıda kalır. İki özel şahıs arasındaki borç - alacak ilişkisidir. Devlet borcu değil ki silesin. Böyle zorluklar var. Adaba, edebe, tekniğe uygun bir düzenleme yapılabilir mi Teknik olarak yanlış bir şey olursa sürecin bir yerinde tıkanır" dedi. 
TBMM Plan Bütçe Komisyonu Başkan Vekili Altan Karapaşaoğlu, "Bizim tavrımız da tüketici veya üretici fiyat endeksinin baz alınması şeklinde" dedi. 
Bankaların, "liberal ekonomiye müdahale anlamı taşıdığı" gerekçesiyle bu girişime karşı çıktığını vurgulayan Karapaşaoğlu, şunları söyledi 

Bankalara 'insaf' daveti 
"Kredi kartları bankalar için rahat bir gelir kaynağı olmuş. Büyük firmalar olduğunda karşılarında bir güç var. Özellikle küçük bankalar, kredi kartına ağırlık verdiler. Milyonlarca karta risk dağılmış oluyor. Dolayısıyla bankalar yakaladığı yasal bir fırsatı değerlendiriyor, kimsenin gözünün yaşına bakmıyor, 'Bu kadar faiz yanlıştır' diye düşünüyorum. Onları biraz insafa davet edeceğiz." 
AKP Kayseri Milletvekili Taner Yıldız da, birikmiş kamu borçlarıyla ilgili genel olarak faizleri enflasyon oranıyla yeniden yapılandırma yolunu seçtiklerini belirtti. 
Komisyondaki tasarıya göre, kredi kartlarına uygulanan gecikme faiz oranı, sözleşmedeki faiz oranının yüzde 30 fazlasını geçemeyecek. Ancak bir geçici madde eklenmesi önerilen tasarının Meclis'e sunulan hali, yürürlük tarihinden önceki borç ve alacakları kapsamıyor. 



</TEXT>
</DOC>
