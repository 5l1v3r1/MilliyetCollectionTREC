<DOC>
<DOCNO> 407299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/soneko02.html </URL>
<DATE> 2005/12/28/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Iğdır'da kuş gribi ortaya çıktı 
</HEADLINE>
<TEXT>

     Iğdır İli Aralık İlçesi'nde kuş gribi tavuk vebası vakası tespit edildiği bildirildi. 
     Tarım ve Köyişleri Bakanlığı'ndan yapılan açıklamada, geçtiğimiz günlerde Aralık İlçesi Köprüler Mahallesi'nden tavuk ölümleriyle ilgili ihbar alındığı kaydedildi. 
     Mahalli teşkilat tarafından yerinde yapılan ilk incelemede, ölümlerin nedeninin belirlenmesi amacıyla örnekler alınarak detaylı analiz için ilgili laboratuvara gönderildiğinin belirtildiği açıklamada, bu arada, analiz sonucu beklenmeden, tedbir amacıyla geçici kordon ve karantina tedbirleri uygulamaya konulduğu vurgulandı. Açıklamada, bulaşma ihtimali dikkate alınarak, 359 adet muhtelif kanatlı hayvanın itlaf edildiği bildirildi. 
     Laboratuvar raporu ile hastalığın kuş gribi ve etkenin Avian Influenza A virüsü H5 tipi olduğunun 26 Aralık tarihinde teşhis edildiğinin, bunun üzerine derhal geçici önlemlerin ''kalıcı'' olarak uygulamaya sokulduğunun belirtildiği açıklamada, şöyle denildi 
     ''Merkez ve yerel birimlerle koordinasyon sağlanarak gerekli bütün önlemler alınmıştır. Uluslararası yükümlülüğümüz gereği, hastalık uluslararası kuruluşlara OIE ve AB ve komşu ülkelere bildirilecektir. 
     Laboratuvar teşhisinin teyidi ve etkenin genetik yapısının tanımı için, AB referans laboratuvarına örnek gönderilecektir. Hastalık kaynağının Kafkaslar üzerinden gelen göçmen kuşlar olabileceği tahmin edilmektedir.'' 
     
     BÖLGEDE ENTEGRE TESİS BULUNMUYOR 

     Açıklamada, kuş gribi vakasının tespit edildiği bölgede büyük entegre tesislerin bulunmadığı, kanatlı hayvanların sadece vatandaşların kişisel tüketimi amacıyla yetiştirildiği belirtilerek, ''Gerekli karantina tedbirlerinin kesin teşhisten önce başlatılmış olması nedeniyle, ülkemizdeki etçi ve yumurtacı ticari işletmeler ve halk sağlığı açısından endişe edilecek bir durum söz konusu değildir'' denildi. 
     
</TEXT>
</DOC>
