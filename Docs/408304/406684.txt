<DOC>
<DOCNO> 406684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/soneko26.html </URL>
<DATE> 2005/12/26/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Merkez Bankası Toplumun yüzde 81.7'si YTL'ye alıştı 
</HEADLINE>
<TEXT>

     Merkez Bankası tarafından yaptırılan araştırmada, toplumun yüzde 81.7 gibi büyük bir oranının Yeni Türk Lirası YTL kullanmaya alıştığı, yüzde 79.2'sinin ise kullanımının kolay olduğunu düşündüğü bildirildi. 
     Merkez Bankası, ''YTL'ye ve gerçekleştirilen operasyona'' dair bilgi, tutum ve davranışları ölçmek amacıyla yaptırılan ''Kamuoyu Bilgi, Tutum ve Davranışları Araştırması'na'' ilişkin sonuçları açıkladı. 
     Araştırma sonuçlarına göre, toplumun yüzde 64.4'ü YTL ile yatırım yapabileceğini söyledi. Toplumun yüzde 55.4'üne göre YTL'ye geçiş uluslararası alanda ekonomik itibarı artırdı. 
     Toplumun yüzde 73.9'u YTL'nin tasarımını yeni para birimine alışmak bakımından başarılı bulurken yüzde 66.1'i YTL'ye geçişin gerekli olduğunu düşündü. 
     
     YTL'YE ALIŞILDI 
     YTL kullanmaya alıştığını söyleyenlerin oranı yüzde 81.7 gibi oldukça yüksek bir düzeyde gerçekleşirken, henüz YTL'ye alışamadığını söyleyenler yüzde 17.2 düzeyinde kaldı. 
     Yaşa göre değerlendirildiğinde, alışkanlık düzeyi en yüksek çıkan grup yüzde 85.8 ile 15-24 yaş grubuyken, alışkanlık düzeyi en düşük çıkan grubun yüzde 67.1 ile 65 ve üzeri yaş grubu olduğu görüldü. Yaş dağılımlarına göre YTL'ye alışkanlık düzeyinin en gençten en yaşlıya doğru gidildikçe düştüğü gözlendi. 
     
     YTL VE YKr TANINIYOR 
     Yaşanılan yere göre incelendiğinde ise YTL'ye alıştığını söyleyenlerin oranı metropol alanlarda yüzde 82.1, kentlerde yüzde 82.8, kırsal alanda yüzde 79.2 olarak ortaya çıktı. 
     Araştırma, YTL ile ilgili bilgi düzeyinin bir hayli yüksek olduğunu gösterdi. YTL yürürlüğe girdikten sonra kullanılmaya başlanan paralarla ilgili sorulara, toplumun önemli bir kısmının doğru cevap verdiği görüldü. Özellikle banknotlarda bilinme oranının yüzde 90'lar civarında olması dikkati çekti. 
     Araştırmanın ortaya koyduğu bir başka çarpıcı bulguya göre, toplumun yüzde 66.1'i ''YTL'ye geçişin gerekli olduğunu'' düşünürken, geçişi gereksiz bulanların oranı ise yüzde 19.6'da kaldı. 
     Metropolden kırsala doğru gidildikçe YTL'ye geçişin gerekli olduğuna inananların oranı ise arttı. 
     
     PARANIN TAŞINMASI 
     Araştırma aynı zamanda, YTL'ye geçişle birlikte toplumun beklenti ve sorunlarını da ortaya koydu. 
     Araştırmada kullanılan çoklu seçeneğe dayalı soruya toplumun yüzde 28.7'si YTL'ye geçişin en önemli yararı olarak paranın kullanımının kolaylaşmasını gösterirdi. 
     Toplumun yüzde 27.7'si paranın taşınmasının kolaylaştığına, yüzde 26.7'si paranın değerinin, yüzde 24.8'i paranın saygınlığının arttığına inanıyor. Yapılan değişikliğin hiçbir faydası olmadığını söyleyenlerin oranı ise yüzde 27.9' olarak belirlendi. 
     YTL'ye geçişin yarattığı sorunlarla ilgili soruya en yoğun şekilde, yüzde 44.1'lik bir oranla hiç bir sıkıntının olmadığı yanıtı alındı. 
     En önemli sorun ise yüzde 40.9'luk oranla hesapların ve kafaların karışması olarak gösterildi. Kullanım zorluğunu öne süren katılımcıların oranı yüzde 15.9 iken yüzde 6.2'lik bir kitle yeni zamların yapıldığı yanıtını verdi. 
     
     ARAŞTIRMA HAKKINDA 
     Araştırma, yüzde 95 güven düzeyi ve yüzde 3 hata payı ile ülke genelini temsil edecek biçimde toplam 2.271 katılımcıdan oluşan bir örneklem ile 12 ilde gerçekleştirildi. 
     Açıklamada, bu illerin İstanbul, Ankara, İzmir, Samsun, Trabzon, Bursa, Adana, Diyarbakır, Erzurum, Malatya, Gaziantep ve Kayseri olduğu belirtildi. 
     Araştırma, metropol alanlar, kentsel alanlar ve kırsal alanlar olmak üzere 3 farklı düzeyde yürütüldü. 
     
</TEXT>
</DOC>
