<DOC>
<DOCNO> 405666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/soneko19.html </URL>
<DATE> 2005/12/22/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Akbank Genel Müdürü Kurtul, gişe memuru oldu 
</HEADLINE>
<TEXT>

     Akbank Genel Müdürü Zafer Kurtul, ''Akbank Yöneticileri Sahada'' etkinliği kapsamında, bankanın Harbiye Şubesi'nde gişe memuru olarak görev yaptı. 
     Müşterilerle ilgilenerek işlemlerini gerçekleştiren Kurtul, şube çalışanlarının da kendisine destek olduğunu ve güzel bir gün geçirdiğini söyledi. 
     Akbank genel müdür yardımcılarıyla birlikte yılda bir kez gişede çalışarak müşterilere hizmet etmek istediklerini dile getiren Kurtul, gişelerin bankaların cephesi olduğunu, müşteriler ile sıcak temasın en çok buralarda gerçekleştiğini anlattı. 
     Müşterilerden bazılarının kendisini tanıdığını belirten Kurtul, ''Ben daha çok Akbank'tan memnun musunuz Herhangi bir öneriniz var mı gibi sorular sordum. Benim için çok öğretici oldu'' dedi. 
     Müşterilerinin tepkisinin de son derece olumlu olduğunu ifade eden Kurtul, şöyle devam etti 
     ''Akbank'ın kemikleşmiş, çok eski bir müşteri portföyü var. Bugün toplam 5.3 milyon müşterimiz var. Çok yaygın bir şube ağımız var. 660 şubemiz bulunuyor. Her yıl şube ağımızı artırıyoruz. Bankamıza bağlı çok iyi personelimiz var. Gişe memurluğu dinamik, aktif, yetenek gerektiren bir iş. Toplam 2 bin 800 gişemiz var. Müşterilerimizin bankadan beklentilerini duymak için en iyi yer gişelerdir.'' 
     
     BANKACILIK İÇİN BAŞARILI BİR YIL 

     Bankacılık sektörünü de değerlendiren Kurtul, 2005 yılının bankacılık için oldukça başarılı bir yıl olduğunu söyledi. 
     Özellikle ekonomideki olumlu gelişmelerin, enflasyonun ve reel faizlerin düşmesinin, büyüme hızının bankacılık sektörü için önemine dikkat çeken Kurtul, bu yılın Akbank için de başarılı bir yıl olduğunu kaydetti. 
     Akbank'ın kredi hacimlerinde önemli ölçüde büyüme gerçekleştiğini bildiren Kurtul, şunları söyledi 
     ''Kredilerimiz yüzde 75 büyüdü. Önümüzdeki yıl da buna benzer büyüme oranları elde edeceğiz. Çünkü reel faizler düştüğü için bankanın karlılığı, ancak büyümesini sürdürebildiği sürece oluyor. Eski karlılığını korumak ve bunu artırmak açısından büyümek hakikaten çok önemli. Akbank kredilerde Türkiye'nin en büyük bankası oldu. 2005 yılında kredilerimizin yüzde 65'i bireysel ve KOBİ kredilerinden oluştu. Bu da bankamız için çok önemli bir sistem değişimi oldu.'' Banka aktiflerinin 9. ay mali tablolarına göre yüzde 39 oranında artarak 48.6 milyar YTL'ye ulaştığını bildiren Kurtul, kredilerin yüzde 50'lik artışla 19.4 milyar YTL'ye yükseldiğini belirtti. 
     Mevduatta da durumun aynı olduğunu dile getiren Kurtul, ''Mevduatımız yüzde 54.4 oranında artış kaydederek 30 milyar YTL'ye ulaştı'' dedi. 
     
     ''KONUT KREDİLERİ ÖNEM VERDİĞİMİZ BİR ÜRÜN'' 

     Konut kredilerinin çok önem verdikleri bir ürün olduğunu dile getiren Kurtul, ''Türkiye'de gelişmesini beklediğimiz bir ürün. Şu anda rakam oldukça küçük. Milli hasılanın sadece yüzde 2'si seviyesinde. Bunun 2010 yılında yüzde 10 rakamına çıkarılabileceğini düşünüyoruz'' diye konuştu. 
     Konut kredilerinin faiz oranlarının düşme trendinde olduğunu belirten Kurtul, Türkiye'nin başarılı bir gidişi olduğunu, önümüzdeki yıl reel faizin de düşebileceğini kaydetti. 
     Kurtul ayrıca, Akbank'ın geçtiğimiz günlerde uygulamaya koyduğu ''Cep Kredi''ye müşterilerin yoğun ilgi gösterdiğini belirterek, günde 20 bin başvuru aldıklarını ve bunların yüzde 25'ini kredilendirdiklerini bildirdi. 
     
     ''KONTROLÜ YABANCILARA BIRAKACAK BİR YAPI DÜŞÜNMÜYORUZ'' 

     Stratejik Planlama ve Kurumsal İletişimden Sorumlu Genel Müdür Yardımcısı Hayri Çulhacı da, bir gazetecinin Akbank'ın yabancı bir bankayla ortaklığına ilişkin sorusu üzerine, daha öncede ifade edildiği gibi, kontrolü yabancılara bırakacak bir yapının düşünülmediğini aktardı. 
     Akbank'ın yurt dışından kaynak temininde de sıkıntı yaşamadığını dile getiren Çulhacı, ''Akbank zaten ucuza borçlanabiliyor'' dedi. 
     
</TEXT>
</DOC>
