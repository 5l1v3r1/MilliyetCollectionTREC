<DOC>
<DOCNO> 407307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/soneko10.html </URL>
<DATE> 2005/12/28/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Desa Deri, Çin'e gitmeyi planlıyor... 
</HEADLINE>
<TEXT>

     Desa Deri A.Ş. Genel Müdürü Burak Çelet, uygulanan para politikalarının ihracatçı olan firmalarını ithalatçı haline getirdiğini belirterek, ''Desa olarak 2006 yılında Çin'de kendi ekibimizi kurup, üretim yaparak, oradan ihraç etmek yoluna gidebiliriz. Böyle bir çalışmanın hazırlığı içindeyiz'' dedi. 
     Çelet, bir şube açılışı için geldiği Bursa'da, 2005 yılında 8 milyon dolarlık yatırım gerçekleştirdiklerini, bunun 3 milyon dolarlık kısmını, Düzce 2. Organize Sanayi Bölgesi'nde yeni kurulan fabrikaya, kalan bölümünün ise mağazacılığa harcandığını söyledi. 
     Yıl içinde açtıkları 18 mağaza ile toplam 40 mağazaya ulaşan firmanın iç pazardaki cirosunun 2005'te yüzde 49 oranında büyüdüğüne dikkat çeken Çelet, şöyle konuştu 
     ''Çok ilginçtir, Türkiye'nin üretime ihtiyacı var, istihdama ihtiyacı var. Fakat uygulanan para politikaları bizi öyle bir hale getirdi ki ihracatçı firmaydık, şimdi ithalatçı firma haline geldik. Eskiden üretimimizin yüzde 60'ını ihraç ediyorduk, şimdi yüzde 40'ını ihraç edebiliyoruz. Gerçi ihraç ettiğimiz rakam çok fazla küçülmedi, çok büyük bir eksilme yok. Fakat, iç pazarımız büyürken ihracatta yaptığımız ciro, karsız bir ciro haline gelmeye başladı.'' 
     
     ''2006'DA ÇİN'DE ÜRETİM YAPABİLİRİZ'' 
     Çelet, dünya genelinde çok ciddi bir fiyat rekabetinin olduğunu vurgulayarak, şöyle devam etti 
     ''Zaten bundan dolayıdır ki ucuz ürünlerde Nasıl kar ederiz sorusunun cevabı, ucuz ürünleri belki başka yerlerde üretme yoluna gitmek oldu. Yani Desa olarak 2006 yılında Çin'de kendi ekibimizi kurup, üretim yaparak, oradan ihraç etmek yoluna gidebiliriz. Böyle bir çalışmanın hazırlığı içerisindeyiz. İhracat bacağımızın küçülüyor olması bizi rahatsız ediyor. Burada sağlıklı bir denge olması lazım. Çünkü ihracat demek, istihdam demektir. Türkiye istihdam sağlamadığı sürece problemli gitmeye mahkum bir ülke olacaktır. Deri ve tekstil sektörlerinde istihdam devam etmek zorundadır. 
     Eğer, sıcak parayı seven politikayı doğru yönetmezsek ve parayı yatırıma çeviremezsek, üreticiler ihracatta rekabet gücünü tamamen kaybedecek ve bunun ceremesini en çok çeken kişiler de işçiler olacaktır. Yan sanayi ve küçük üretici ortadan kalkarsa problem o zaman başlar.'' 
     
</TEXT>
</DOC>
