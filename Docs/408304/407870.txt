<DOC>
<DOCNO> 407870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/yazar/oztrak.html </URL>
<DATE> 2005/12/30/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
2006'nın en önemli ekonomik sorunu 
</HEADLINE>
<TEXT>


Vatandaşların yaşam seviyesini gelişmiş ülkelerdeki yurttaşların düzeyine çıkarmak için uygulanan politikalar ve kurumsal yenilenme süreçleri büyüme stratejisini oluşturur. Makroekonomik istikrar, işsizlikle mücadele, üretim faktörlerinin kalitesini ve rekabet gücünü artırma, yoksulluğu ve dışlanmışlığı azaltma bu strateji kapsamında yer alır. 
Büyüme stratejileri ülkenin sahip olduğu üretim faktörlerine göre belirlenmek durumundadır. Çalışabilir nüfusun toplam nüfusa oranının artmadığı, işsizlik oranının düşük olduğu, işgücünün eğitim seviyesi yüksek olan ekonomilerde, büyüme ve refah artışı kullanılan emek ve sermaye başına üretimi yani toplam faktör verimliliğini TFV artırarak sağlanır. II. Dünya Savaşı sonrasında Avrupa, Japonya ve AB'ye yeni katılan eski Doğu Bloku üyeleri bu kategoride yer alır. 

İrlanda örneği 
Buna karşılık emek arzı artan, çalışabilir nüfusunun önemli bölümü işsiz veya çalışmayan ekonomilerde büyüme, atıl işgücünün hızla üretim sürecine alınmasıyla sağlanır. Asya ekonomileri ise bunun bir örneğidir. 
Ancak ekonomide sadece siyah ve beyaz yoktur. Örneğin İrlanda hem atıl işgücünü kullanarak hem de TFV'yi artırarak büyüyen çok başarılı bir örnektir. 
Türkiye çalışabilir nüfusun toplam nüfusa oranının arttığı, çalışabilir nüfusun sadece yüzde 44'ünün çalıştığı, genç nüfusun yüzde 18'inin işsiz olduğu, çalışabilir yaştaki kadınların ise sadece yüzde 23'ünün iş bulabildiği bir ekonomidir. 
Bu nedenle de son dönemde gözlenen, hızlı büyürken istihdam yaratamama olgusu, bu ülkenin sorunlarını çözemeyen ve dolayısıyla kalıcı olamayacak, yetersiz bir büyüme stratejisine işaret eder. 

Gerçekçi büyüme 
İstikrar, büyüme stratejisinin olmazsa olmaz bir parçasıdır. Ancak istikrara odaklanırken orta ve uzun vadeli büyüme perspektifinin unutulması önemli bir hatadır. Türkiye kriz sonrasında zorunlu olarak istikrara odaklı bir program başlatmıştır. Mevcut hükümet istikrarda sağlanan ilerlemeyi ve daha sonra uluslararası konjonktürde yaşanan radikal değişmeyi dikkate alarak, uzun vadeli ve gerçekçi büyüme stratejisi perspektifiyle bu programda gereken ince ayarları yapamamıştır. 
2003 yılı başında 1,65 YTL olan kur kasım ayında 1,35 YTL 'dır. Bu durum içeride faizler düşerken dolarını bozdurup bu ülkeye borç verenlere olağanüstü yüksek kazançlar sağlamıştır. 2003 yılı başında dolar bozdurup Hazine k ğıdı alan bir yıl sonra 193 dolar alırken, TL yatıran sadece 157 TL almıştır. Daha sonraki yıllarda da dolar getirene kur nedeniyle, dünyada gerileyen faizlerin çok üstünde yüzde 20 civarında kazanç sağlanmıştır. Bu suretle içeride faizler düşerken, yurtdışına dolar cinsinden çok yüksek faizler ödeme pahasına kolay borçlanılmıştır. 
Bu durum, borç dinamiklerini beklenenden çok hızlı düzeltirken, üreten kesimi ve çalışanları zorlamaktadır. Artan cari açık, sanayi üretiminde yaşanan yavaşlama, istihdam düşüşü ve artan ithal girdi yoğunluğu ciddi bir yapısal bozulmaya işaret etmektedir. 
İşgücü verimi hızla artarken imalat sanayiinde çalışan başına TL cinsinden reel kazançların, doların TL karşısında değer kaybetmesi nedeniyle dolar cinsinden ücretlerdeki artışın baskısıyla, yerinde sayması önümüzdeki yıl iş barışıyla ilgili riskleri de artırabilecektir. 
Otomotiv ve lastik sektörlerindeki yabancı sermayenin Türkiye'de maliyetlerin yüksekliğiyle ilgili şik yetleri dikkatle izlenmelidir. Avrupa'nın gelişmiş ekonomilerinden işgücü maliyetlerinin yüksekliği nedeniyle kaçan yatırımlar yeni üye ülkelere veya Çin ve Hindistan'a giderken Türkiye'yi pas geçmektedir. Bize gelen yabancı sermaye ya finans sektörüne girmekte ya da mevcut tesislerden hisse almaktadır. 

Borç dinamkileri 
Oysa Türkiye'nin faktör yapısını dikkate alan büyüme stratejisi AB'den kaçan üretim tesislerinin bize gelmesini gerektirmektedir. Yerli yatırımcıların da, işgücünü ikame eden teknoloji yatırımlarından daha çok, yeni tesisler kurması önemlidir. 
Türkiye'nin önümüzdeki yıl çözmesi gereken en önemli sorun, borç dinamiklerini düzeltmek için feda edilen rekabet gücünün yeniden kazanılması olacaktır. Borç dinamiklerini bozmadan ve enflasyonu yükseltmeden bunu gerçekleştirmek mümkündür, ama kolay değildir. 



</TEXT>
</DOC>
