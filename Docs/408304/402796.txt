<DOC>
<DOCNO> 402796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sonspo21.html </URL>
<DATE> 2005/12/12/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Gençlerbirliği'nden hakem Demirlek'e eleştiri... 
</HEADLINE>
<TEXT>

     Diyarbakırspor önünde aldığı 4-0'lık galibiyetle çıkışını sürdüren Gençlerbirliği'nde, basın sözcüsü Muammer Akyüz, kendi futbolcularının hem 3 puanı, hem de hakemi kurtardıklarını belirterek, ''Hakemin Gençlerbirliği'ne teşekkür etmesi lazım'' dedi. 
     Akyüz, Samsunspor karşısında geçen hafta hakemin yardımıyla iş kazası yaşadıklarını, ancak Diyarbakırspor galibiyetiyle yollarına devam ettiklerini vurgulayarak, ''Genelde galip gelinen maçlardan sonra teknik adamlar ve yöneticiler hakemi eleştirmezler. Ancak geçen haftaki hakem olayından sonra bu haftada aynı şeyi yaşayabilirdik'' diye konuştu. 
     Diyarbakırspor maçında sonucu etkileyecek 3 önemli hakem hatası bulunduğuna dikkati çeken Akyüz, şöyle devam etti 
     ''Hakem, tartışmasız bir golümüzü ofsayt gerekçesiyle iptal etti. Attığımız bir golü avantaj kuralını hiçe sayıp, faul atışı verdi. Bir de penaltı ile uzaktan yakından alakası olmayan bir pozisyonda aleyhimize penaltı verdi. Bir maçta bir takımın aleyhine bu kadar hatanın normalde maçın sonucuna etki etmesi lazım. Ancak bizim çocuklarımız hem üç puanımızı, hem de hakemi kurtardılar. Hakemin Gençlerbirliği'ne teşekkür etmesi lazım.'' Maçın genelinde rakiplerine pozisyon dahi vermediklerini anlatan Akyüz, ''Hakem hataları olmasa, biraz da gol vuruşlarında daha şanslı olsaydık, attığımız golün iki katını daha atabilirdik'' dedi. 
     İlk devrenin son maçında puan açısından sıkıntılı olan Çaykur Rizespor ile deplasmanda oynayacaklarını hatırlatan basın sözcüsü Muammer Akyüz, amaçlarının bu maçı da kazanıp, ilk yarıyı tamamlamak olduğunu söyledi. 
     Akyüz, Diyarbakırspor karşısındaki sonucun kendilerini ne kadar sevindirdiyse de takım kaptanı Erkan'ın kolunun kırılmasına da o kadar üzüldüklerini sözlerine ekledi. 
     
</TEXT>
</DOC>
