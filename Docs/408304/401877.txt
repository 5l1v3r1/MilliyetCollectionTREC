<DOC>
<DOCNO> 401877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/ekonomi/eko02.html </URL>
<DATE> 2005/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Çamlıca'ya yeni kule ihalesi 
</HEADLINE>
<TEXT>


İstanbul Büyükşehir Belediyesi, Çamlıca Kulesi alanını 30 yıllığına kiraya verecek. Projeye göre mevcut kule yıkılacak. 8 metre daha yüksek ve işlevsel bir kompleks inşa edilecek 

TEBERNÜŞ KİREÇCİ 

İstanbul Büyükşehir Belediye Başkanlığı İBB , Çamlıca televizyon kulesi ve entegre tesislerini 30 yıllığına kiralamak için ihale açtı. Tahmini bedeli 40 milyon YTL ve geçici teminatı 1 milyon 200 bin YTL olan ihale, 5 Ocak 2006'da gerçekleştirilecek. 
İhaleyi kazanan firma üst kullanım hakkı karşılığında entegre tesis inşa edecek. Yapımı ilk kez 1990'lı yıllarda Nurettin Sözen'in belediye başkanlığı döneminde gündeme gelen Çamlıca Kuleleri, 1994 yılında Recep Tayyip Erdoğan'ın başkan olmasıyla rafa kaldırılmıştı. 2005 yılına kadar yap - işlet - devret modeliyle üç kez ihaleye çıkan kulede gerekli teklif alınamamıştı. 
İstanbul Büyükşehir Belediyesi bu kez sadece arazinin kullanım hakkını ve proje izinlerini ihaleye çıkartıyor. İhaleyi kazanan firma, 30 yıllığına tesislerin sahibi olacak. Belediye yetkilileri kuleyle yerli ve yabancı ondan fazla şirket ve konsorsiyumun ilgilendiğini belirtti. 

İlki 1972'de yapılmıştı 
Halen kullanılmakta olan Çamlıca TV verici kulesi 1972'de TRT için yaptırılmıştı. 166 metre yüksekliğindeki kule İstanbul'un 6'ncı, Anadolu Yakası'nın ise en yüksek yapısı. 
Yeni bina en fazla 174 metre yüksekliğinde olacak. Bölge SİT alanı olduğu için daha yüksek binaya izin verilmiyor. 
Çamlıca Kule Projesi'nin Boğaziçi İmaj Projesi'nin bir benzeri olduğu belirtiliyor. Ayrıca Çamlıca Tepesi'nde belediyeye ait 532 bin metrekarelik bir alan içerisine otel, alışveriş merkezi, restoran ve kongre salonları yapılması isteniyor. 

200 milyon dolara mal olur Emlak uzmanlarına göre inşa edilecek tesisler 200 milyon dolara mal olacak. Bu projenin Dubaili gruplara teklif edildiği, ancak Dubaili firmaların bölge SİT alanı olduğu için projeye sıcak bakmadığı söyleniyor. 


</TEXT>
</DOC>
