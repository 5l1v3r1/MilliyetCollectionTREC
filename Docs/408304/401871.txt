<DOC>
<DOCNO> 401871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/dunya/axdun02.html </URL>
<DATE> 2005/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Öldürülen yolcu akıl hastası çıktı 
</HEADLINE>
<TEXT>


SEMA EMİROĞLU New York 


ABD'nin Miami Havaalanı'nda aktarma yaparken, üzerinde bomba olduğunu iddia ettikten sonra gizli polislerce vurularak öldürülen Kosta Rika'lı uçak yolcusunun akıl hastası olduğu ortaya çıktı. Polis, aşırı tepki göstermekle suçlanıyor. 
Colombia'nın Medellin kentinden Florida'nın Orlando kentine giderken Miami'de aktarma yapan Amerikan Havayolları'na ait uçak, önceki akşam 11 Eylül'den bu yana ilk kez gizli hava polislerinin şüphelendikleri bir yolcuyu vurup öldürmesi eylemine sahne oldu. 

'Bomba çantamda' 
44 yaşındaki Rigoberto Alpizar adlı yolcunun, uçağa biniş sırasında panik halinde ellerini havaya kaldırıp "çantamda bomba var" diyerek uçaktan dışarı çıktığı ve hava polislerinin ikazlarına rağmen kaçmaya çalıştığı bildirildi. 
Ulusal İç Güvenlik Bakanlığı Sözcüsü Brian Doyle, "Yolcu elini çantasına götürünce, polisler aldıkları eğitimin gereğini yerine getirdiler ve ateş açtılar" dedi. 
Ancak daha sonra uçakta ve yolcuların bagajlarında yapılan aramada herhangi bir patlayıcı maddeye rastlanmadığı açıklandı. 


</TEXT>
</DOC>
