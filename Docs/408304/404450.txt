<DOC>
<DOCNO> 404450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/spor/ykocaomer.html </URL>
<DATE> 2005/01/01/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Tekstilbank ve satranç 
</HEADLINE>
<TEXT>



TEKSTİLBANK sponsorluğunda 17 - 19 Aralık tarihleri arasında yapılan Osman Şahin Görme Engelliler Satranç Turnuvası'nın açılış konuşmasını TEKSTİLBANK Genel Müdür Yardımcısı Sencan Derebeyoğlu yaptı. Törende bulunanlar tarafından çok beğenilen bu konuşmayı bu hafta sizlerle paylaşmak istedik. 
"2. TESYEV Osman Şahin Görme Engelliler Satranç Turnuvasına hoş geldiniz. 
Ünlü yazar Stefan Zweig satrancı tanımlarken şu ifadeleri kullanıyor Spor olduğu kadar, aynı zamanda hem bilim, hem de sanat olan, rastlantıya ve şansa yer vermeyen, akıl ve doğru düşünmeyi birleştiren, bütün halklara ve bütün zamanlara ait tek oyun. 
Bugün, insanlık için büyük bir kültür hazinesi olan satranç sporuna gönül vermiş, tüm olasılıkları bir arada değerlendirebilen, strateji planlayan, aynı zamanda karşı stratejiyi de algılayabilme becerisine sahip, siz, özel yetenekli satranç oyuncuları ile birlikte olmaktan mutluluk duyuyoruz. 
TEKSTİLBANK olarak, azim, kararlılık ve güvenle gerçekleştirilebilecek hamlelerle tüm engellerin aşılabileceğine inanıyoruz. Bu nedenle, bu turnuvayı duyar duymaz büyük bir mutlulukla siz nadide sporcularımızın yanında olmak istedik. Şimdiye kadar katıldığımız, desteklediğimiz etkinlikler içinde en anlamlısının bu turnuva olduğu inancıyla, sizleri sevgiyle kucaklıyor, azim ve kararlılığınızı yürekten alkışlıyoruz. 
Karşılaşmaların çok çekişmeli ve zevkli geçmesini turnuvanın mücadeleci ve mert bir mantık aşılamasını bekliyoruz. Zaten sporun gayesinin de iç disiplin, yarışmacı ruh ve dostluğu geliştirmek olduğunu hepimiz biliyoruz. 
Bugün Türkiye'miz için çok anlamlı bir gün 17 Aralık. Aylardır, haftalardır, günlerdir bugünü konuşuyoruz. Avrupa Birliği'nin kapılarının Türkiye için açılmasını bekliyoruz. Bugünün aynı zamanda turnuvamızın ilk günü olması da çok güzel, mutlu bir tesadüf. 
Avrupalılar'ın, biz Türkler'in her ortamda, her şartta neler başardığını, standardımızın ne kadar yükseklere tırmandığını algılamaları açısından bu turnuva ve benzeri yarışmaları bir fırsat olarak görüyor ve kalben destekliyoruz. 
Son olarak, TEKSTİLBANK'ın bu onurlu görevle buluşmasında emeği geçen TESYEV yetkililerine teşekkür ediyor, yarışmaya katılma cesaretini gösteren tüm satranç sporcularına başarılar diliyoruz. Bazı yarışmalarda bol şanslar da dilerler ama, şans faktörünün yer almadığı bu spor dalında Allah'tan hepinize zihin açıklığı vermesini diliyoruz." 
Yeni yılda siz sevgili okuyucularıma, sağlık, mutluluk, başarı ve huzur dolu günler dilerim. 



</TEXT>
</DOC>
