<DOC>
<DOCNO> 405752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sonspo17.html </URL>
<DATE> 2005/12/22/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Fenerbahçe'den açıklama Havuz sisteminin sürmesinden yanayız 
</HEADLINE>
<TEXT>

     Fenerbahçe Kulübü, naklen yayın gelirlerinin dağıtımı konusunda, havuz sisteminin sürdürülmesinden yana olduğunu açıkladı. 
     Kulübün internet sitesinde yapılan açıklamada, Gençlerbirliği Kulübü'nün başkan İlhan Cavcav'ın Fenerbahçe ile ilgili söylemlerini örtbas etmek için, basın açıklamasıyla ''Kulüpler Birliği Vakfı ile Fenerbahçe arasında havuz sistemi konusunda anlaşmazlık olduğu'' şeklinde polemik yarattığı ileri sürüldü. 
     Başkent kulübünün basın açıklamasının, Cavcav'ın açıklamalarına karşı yoğunlaşan kamuoyu tepkisini yumuşatmak ve tutunacak haklı bir zemin yaratmak çabası ve çırpınışı ile yapıldığı ve gerçek dışı olduğu savunuldu. 
     Yayıncı kuruluş ile olan sözleşmenin 2 yıl uzatılmasının desteklendiği belirtilen açıklamada, Fenerbahçe'nin de sistemi kabul eden tüm kulüpler gibi Digitürk ile Futbol Federasyonu arasında imzalanan yayın sözleşmesini, dolayısıyla havuz sistemini yürürlük süresince mevcut parametreleriyle itirazsız kabul ettiği ifade edildi. 
     
</TEXT>
</DOC>
