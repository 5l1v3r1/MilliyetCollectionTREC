<DOC>
<DOCNO> 404152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sonyas18.html </URL>
<DATE> 2005/12/16/ </DATE>
<TIME> 21.10 </TIME>
<AUTHOR>  </AUTHOR>
<HEADLINE>
Fotoğrafın en değerli tarihi... 
</HEADLINE>
<TEXT>

     Utku SAĞILIR ADANA DHA 
1'İNCİ Dünya Savaşı sırasında çok pahalı hale geldiği için, fotoğraf sanatında kullanımından vazgeçilen platin tozuyla yapılan ve Platinium Palladium' yöntemiyle çekilen fotoğraflardan oluşan bir sergi açıldı. Fotoğraflar, Koç Müzesi'nden getirildi. 
     7'inci Altın Koza 13 kare Uluslararası Sanat Festivali' kapsamında Devlet Güzel Sanatlar Galerisi'nde Platinium Pallaidium fotoğraf sergisi açıldı. Koç Müzesi'nden çıkarılan fotoğraflar, Adana'da Devlet Güzel Sanatlar Galerisi'nde Adanalıların beğenisine sunuldu. 
     ABD'li sanatçı Dick Alenz, Bülent Öngören, Mehmet Kısmet, Ergun Çağatay ve Kerim Bora'ya ait eserlerde uygulanan yöntemde, hangi boyutta baskı yapılacaksa, film o boyuta getirilip kontak baskı gerçekleştiriliyor. Negatif boyutunda baskı yapıldığını söyleyen ünlü fotoğraf sanatçısı Ergun Çağatay, Platinium Palladium baskının çok pahalı bir baskı çeşidi olduğunu ve bir Alman firmasının sponsorluğuyla Türkiye'de öğretilmeye başladığını belirtti. 
     Platinin 1'inci Dünya Savaşı'nda top mermilerinin ucunun sertleştirilmesi amacıyla kullanılmasının ardından bu metalin çok pahalı hale geldiğini ve o tarihten sonra fotoğraf sanatında bir kez daha kullanılamadığını hatırlatan Çağatay, sponsor firmanın desteğiyle Türkiye'de son yıllarda görülmeye başladığını kaydetti. Çağatay, bu tür baskı ile fotoğrafta detayın ön plana çıktığını ve doku ayrıntılarının yansıtılabildiğini açıkladı. 
     
</TEXT>
</DOC>
