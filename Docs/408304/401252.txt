<DOC>
<DOCNO> 401252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/spor/ysenay.html </URL>
<DATE> 2005/12/07/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Lütfen 
</HEADLINE>
<TEXT>



Fenerbahçe'nin bu sezonki Avrupa rüyaları da Eindhoven yenilgisi ile sona erdi. Dün gece hep birlikte hüsranlı düşüncelerle bir kez daha anladık ki sarı-lacivertli kadronun yurt dışında geçerli notlar alabileceği bir oyun formatı asla yok... 
İstanbul'da üç golle yendiği bir takıma karşı böylesine kopuk, düşünce ve uyarlama yeterliliğinden yoksun, en önemlisi fiziksel kavgalardan çokçası yenik çıkan bir takımla deplasman maçları kazanılabilir mi Hollanda takımı net galibiyetine rağmen asla dişli bir ekip değil... Orta alanda Fenerbahçe'yi çok kolay göğüsleyip, sarı-lacivertli ekibin gole çıkışlarını bozdular. Hele Cocu ile buldukları "erken gol" onların kazanma düşüncelerine bir "defans ve Volkan hediyesi" gibi gelmişti sanki... Halbuki kaleye bu kadar yakın bir "kırmızı bölgede" Cocu'ya o kafa vurdurulur mu Nerede göbek savunucuları Ya Volkan, kendine bu kadar yakın mesafeye düşen topa beş-altı adımla yetişip, bir "çift yumruk patlatamaz mıydı " Ama Gomes 90 dakika boyunca en az 4-5 kez 18 içinde kabadayı çıkışlarıyla birçok hava topunu önledi. Yani adeta Volkan'a ders vermekteydi. 
Tabii Eindhoven, gökte aradığı gol şansını işte böylesine rahat ve erken bulunca, ondan sonrası çok da kolay oldu Hiddink'in genç talebeleri için... Savunma hemen bir yay görüntüsüne şekillenip, ayağa toplarla pas döngülerine yönelince, Fenerbahçe'ye gol için "hayal sayılacak salkım saçak ataklardan" medet ummak kalıyordu. 

Daum yalanı 
İçerdeki maçlarda Aurelio, Anelka, Appiah, Alex, Nobre, Luciano gibi "ateş pahası isimlere methiye yazmaktan kalemler yoruldu". İyi de, bu oyuncular sizlerin de ekranlarda izlediğiniz Eindhoven gibi bizce hücum gücü çok zayıf bir takımın "gözlere batan sadece 4-5 atağından ikisini" kalesinde gol olarak kabullenip, maç bitene kadar tek sayı bile yakalayamayıp, grup sonuncusu oluyorsa eğer, artık bundan sonra kimseler kimselere "Daum'la Avrupa'da dev adımlar atacağız" yalanını yutturmaya çalışmasın. LÜTFEN... 



</TEXT>
</DOC>
