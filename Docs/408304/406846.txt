<DOC>
<DOCNO> 406846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/guncel/gun01.html </URL>
<DATE> 2005/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Şemdinli'de jandarma raporu Provokasyon 
</HEADLINE>
<TEXT>


TBMM Komisyonu'na sunulan Jandarma İstihbarat raporunda Şemdinli'deki patlamaların PKK tarafından gerçekleştirildiği vurgulandı 

ANKARA Milliyet 

TBMM Şemdinli Araştırma Komisyonu'na sunulan jandarma istihbarat raporunda, 1 Kasım'daki büyük patlama ile 9 Kasım'daki kitabevi saldırısının PKK tarafından gerçekleştirildiği ve provokasyon amacıyla Türk Silahlı Kuvvetleri'nin üzerine yıkılmak istendiği belirtildi. 

Terörist sayısı katlandı 
Jandarma İstihbarat Başkanı Tuğgeneral Mehmet Çörten, geçen hafta Komisyon Başkanı ve AKP Milletvekili Musa Sıvacıoğlu'nu ziyaret ederek "Şemdinli Dosyası" başlıklı bir rapor verdi. Yasal dinlemelerle ilgili kayıtlara atıf yapılan raporda, provokasyon planlarına dikkat çekildi. Şemdinli ve çevresinde 105 olan terörist sayısının 250'ye yükseldiği belirtildi. 
Ayrıca kitabevinin sahibi "Sabri" kod adlı Seferi Yılmaz'ın PKK ile ilişkisinin devam ettiği, bölgedeki PKK grubunun lideriyle maddi bağlantısı bulunduğu belirtildi. Olayla ilgili tutuklanan astsubay başçavuşlar Özcan İldeniz ve Ali Kaya'nın ise Almanya'dan gelecek bir paketle ilgili olarak Yılmaz'ı izlediği kaydedildi. Astsubayların görevlendirme yazısıyla olay günü saat 09.30'da görev yerine gittiği, ev-işyeri krokisi ve telefon konuşmalarının bu amaçla yasal olarak toplandığı bildirildi. 

Kaçma süresi incelendi 
Patlama sırasında astsubayların olay yerinden 100-150 metre uzakta olduğu, yakındaki bir caminin tuvaletinde ihtiyaç gidermek için araçtan indikleri, ardından "Neler oluyor" diye olay yerine gittiklerinde, halkın "Hem bombayı atıyorsunuz, hem de PKK'nın üzerine atıyorsunuz" tepkisiyle karşılaştığı belirtildi. Bir kişinin iki ayrı bombayı atıp, patlamadan yara almadan olay yerinden kaçabilme süresi incelenen raporda, soru işaretlerine dikkat çekildi. 

İlçenin sembolik anlamı 
Raporda, Şemdinli'nin 1984'te PKK'nın ilk saldırı düzenlediği yer olduğu ve örgüt için sembolik önemi anlatıldı. Yakalanan bir terör örgütü mensubunun üzerinden çıkan bilgi notlarıyla çeşitli modellerdeki bombaların yapımı şemalarla gösterildi. 
Milli İstihbarat Teşkilatı da, Hakk ri ve çevresindeki patlamaların dökümüne ilişkin kronolojik bir listeyi komisyona iletti. 



</TEXT>
</DOC>
