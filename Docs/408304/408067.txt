<DOC>
<DOCNO> 408067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sontur37.html </URL>
<DATE> 2005/12/30/ </DATE>
<TIME> 19.10 </TIME>
<AUTHOR>  </AUTHOR>
<HEADLINE>
Cezaevinde dünya evine girdiler 
</HEADLINE>
<TEXT>

     Buca Cezaevi'nde bulunan 13'ü erkek, 16 tutuklu ve hükümlünün resmi nikahları, törenle kıyıldı. 
     Buca Cezaevi Konferans Salonu'nda düzenlenen törene, nikahları kıyılacak tutuklu ve hükümlü çiftlerin aileleri ve yakınları katıldı. Salona alınan ve bazılarının çocuğu bulunan çiftler, birbirine sarılarak hasret giderdiler. 
     Törene katılan İzmir Valisi Oğuz Kağan Köksal, yaptığı konuşmada, Buca Cezaevi'nde çok güzel bir olaya tanık olduklarını, ''kader kurbanı mahkumların'' resmi nikahlarının kıyıldığını söyledi. 
     Resmi nikahı olmayan çiftlerin hiçbir zaman Medeni Kanun'un kendilerine tanıdığı haklardan yararlanamadığını belirten Köksal, ''Ayrıca cezaevinde eşlerini gelip ziyaret edemiyorlardı. O bakımdan bu çalışmayı yapanlara teşekkür ediyorum. Çiftlere mutluluk diliyor, Allah kurtarsın diyorum'' dedi. 
     Daha sonra nikah masasına oturan çiftlerin şahitliğini Vali Köksal ile İzmir Cumhuriyet Başsavcısı Emin Özler yaptı. Nikah, Buca Belediye Başkanı Cemil Şeboy tarafından kıyıldı. Vali Köksal, Başsavcı Özler ve Başkan Şeboy, çiftlere birer Cumhuriyet altını taktı. 
     Nikahın ardından bir müzik grubunun seslendirdiği şarkılarla yeni evli çiftler ve yakınları eğlendi. 
     
</TEXT>
</DOC>
