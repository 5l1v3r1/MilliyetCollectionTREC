<DOC>
<DOCNO> 407756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sontur62.html </URL>
<DATE> 2005/12/29/ </DATE>
<TIME> 20.50 </TIME>
<AUTHOR>  </AUTHOR>
<HEADLINE>
Euroserve işçilerinden THY karşıtı eylem 
</HEADLINE>
<TEXT>

     THY'nin yer hizmetlerini yürüten ve bu yılın sonunda sözleşmeleri sona erecek olan Euroserve işçileri eylem yaptı. 
     Atatürk Havalimanı B Kapısı'nda aileleriyle birlikte toplanan Euroserve çalışanları, ''Biz işçiyiz, köle değil'', ''İş, ekmek yoksa barış da yok'' şeklinde sloganlar atarak THY Genel Müdürlüğü'ne yürüdü. 
     Bir grup çalışan, çevik kuvvet polislerinin önlem aldığı THY Genel Müdürlüğü kapısına ''İşçi kıyımına son'' yazılı sembolik bir tabut bıraktı. 
     Burada bir konuşma yapan Hava-İş Sendikası Genel Başkanı Atilay Ayçin, bugüne kadar haklarını yasal zeminde arayan çalışanlardan haksız duruma düşmemelerini ve tahriklere kapılmamalarını istedi. 
     THY uçaklarına temizlik, yükleme, boşaltma gibi yer hizmetleri veren bin 400 Euroserve çalışanın, başka bir firmayla sözleşme yapılması nedeniyle bu yıl sonunda işsiz kalacağını kaydeden Ayçin, THY yöneticilerine seslenerek, her türlü çözüme hazır olduklarını söyledi. 
     Ayçin, çalışanların haklarını korumak için son güne kadar direneceklerini ifade etti. 
     Çalışanlar, Ayçin'in konuşmasının ardından dağıldı. 
     
</TEXT>
</DOC>
