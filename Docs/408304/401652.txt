<DOC>
<DOCNO> 401652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sondun45.html </URL>
<DATE> 2005/12/08/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Rumlar, Türkiye'nin veto uyguladığı kuruluşları açıkladı 
</HEADLINE>
<TEXT>

     Kıbrıs Rum yönetimi sözcüsü Kipros Hrisostomidis, Türkiye'nin Rum yönetimine veto uyguladığı uluslararası kuruluşların listesini açıkladı. 
     Rum basınına göre, Hrisostomidis, ''Türkiye'nin Rum yönetimine Füze Teknolojisi Denetim Rejimi, Wassenaar Düzenlemesi, Açık Ufuklar Anlaşması, Karadeniz Ekonomik İşbirliği Örgütü, Ekonomik Kalkınma ve İşbirliği Örgütü, AB-NATO İşbirliği Hakkındaki Kopenhag Konseyi Deklarasyonu, Avrupa Meteorolojik Tahmin Merkezi, Avrupa Ulaştırma Bakanları Konferansı ve Silahsızlanma Konferansı'nda veto uyguladığını'' söyledi. 
     Türkiye'nin Rum yönetimine, tüm bu kuruluşların toplantılarına ve uluslararası anlaşmalara katılımına veto uyguladığını kaydeden sözcü, bu durumun Türkiye'nin müzakere çerçeve belgesinin 25 AB üyesi ülke tarafından imzalanmasından ve ortak deklarasyondan sonra da sürdüğünü kaydetti. 
     Hrisostomidis, ''bu durumun, müzakere çerçevesinin ihlal edilmesi anlamına geldiğini ve 2006 yılında Türkiye'nin AB'ye karşı yükümlülüklerini yerine getirmesine ilişkin davranışlarının değerlendirileceğini'' belirtti. 
     
</TEXT>
</DOC>
