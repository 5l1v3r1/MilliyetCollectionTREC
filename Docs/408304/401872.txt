<DOC>
<DOCNO> 401872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/dunya/dun01.html </URL>
<DATE> 2005/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İKÖ kendine 10 yıllık yol haritası çizdi 
</HEADLINE>
<TEXT>


MEKKE AA 


TBMM Başkanı Bülent Arınç, İslam Konferansı Örgütü'nün İKÖ Mekke'de düzenlenen 3. olağanüstü zirvesinde sunulan "İKÖ 10 Yıllık Eylem Programı"nın kabul edildiğini bildirdi. Düzenlediği basın toplantısında, zirvenin çok başarılı geçtiğini kaydeden Arınç, Türkiye'nin, İKÖ çalışmalarına uzun yıllardan beri en büyük desteği veren ülke olduğunun altını çizdi. İKÖ'nün etkinliğini artırmak için bazı adımlar atıldığını ve örgütün kendi sorunlarına cevap verememesinin altında yatan sebeplerin araştırıldığını ifade eden Arınç, Mekke Zirvesi'nde, İslam Dünyası'nın karşı karşıya bulunduğu temel konuların 3 unsurda toplandığını belirterek şu bilgileri verdi 
ÖNYARGILARLA SAVAŞ İslam Dünyası ve İslamiyete karşı ayrımcı ve dışlayıcı tavırlar alınmasına yol açan önyargı ve yanlış anlamalar giderilecek. REFORMLAR Terörizmin her türlüsüne karşı etkin mücadele için işbirliğine duyulan ihtiyaç ve evrensel değerler doğrultusunda, İslamiyetin özüne de uygun olan iyi yönetim hedeflerine yönelik reformlar yapılacak. İKÖ, kriz önleme, barışı koruma, güven oluşturma ve kriz sonrası yönetim alanlarında rol üstlenecek. YENİDEN YAPILANMA Kapsamlı hedefleri içeren yol haritası niteliğindeki İKÖ 10 Yıllık Eylem Programı çerçevesinde, İKÖ'nün tüzük ve ismi de dahil olmak üzere bir yeniden yapılandırma süreci başlatılacak. İKÖ bünyesinde alınan kararların takibi için etkin yürütme organı kurulacak. İKÖ'nün işlevsel olması için genel sekreterin yetkileri artırılacak. Değişen dünya şartları ve gelişen imk nlar çerçevesinde, yeni organ ve misyonlar kurulacak. Üye ülkelerde insan haklarının korunması ve teşvik edilmesi için daimi sekreterya oluşturulacak. 

</TEXT>
</DOC>
