<DOC>
<DOCNO> 401478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sontur34.html </URL>
<DATE> 2005/12/07/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Malatya'dan İstanbul'a getirilen çocukların rehabilitasyonu sürüyor 
</HEADLINE>
<TEXT>

     Malatya Çocuk Yuvası’nda kötü muameleye maruz kalmalarının ardından İstanbul’a getirilen çocukların rehabilitasyon süreçleri devam ediyor. 
     Semiha Şakir Çocuk Yuvası’ndaki çocukların psikolojik rehabilitasyon sürecinde danışmanlık yapan Yeditepe Üniversitesi Çocuk Ruh Sağlığı ve Hastalıkları Anabilim Dalı Öğretim Üyesi Prof. Dr. 
     Bengi Semerci, AA muhabirine yaptığı açıklamada, Malatya Çocuk Yuvası’nda yaşadıklarının dışında olaylar sonrasındaki yoğun ilginin de çocukların düzenlerini bozduğunu ve olumsuz etkilediğini söyledi. 
     Çocukların masada oturma, birbirleriyle iletişim, konuşma gibi eğitimlerini Malatya’da almadıklarını anlatan Prof. Dr. Semerci, bugün gelinen aşamada bu eksiklerinin giderildiğini bildirdi. 
     Prof. Dr. Semerci, "Kalem kağıt kullanmayı, zamanında yatıp kalkmayı, birbirleriyle iletişim kurmayı öğrendiler" dedi. 
     Çocukların bu eğitimi Malatya’da da alabileceklerini, ancak oradaki yuvanın modernize edilmesi nedeniyle bu süreci burada yaşadıklarını hatırlatan Prof. Dr. Semerci, "Bu tür travmaların yakın dönem etkileri ve uzak dönem etkileri vardır. Şu anda yakın dönem etkileri gözlemlenmiyor. Ama uzak dönem etkilerinin olup olmayacağını bugün için bilemiyoruz" diye konuştu. 
     Çocukların Malatya Çocuk Yuvası’nda yaşadıklarını özellikle sorulmadan, ısrar edilmeden anlatmadıklarını kaydeden Prof. Dr. 
     Semerci, "Çocuklar Malatya’yı özlüyorlar. Çünkü orası onların evi. Az da olsa gelenleri, gidenleri, arayanları vardı" dedi. 
     Prof. Dr. Bengi Semerci, bazı çocukların ailelerinin Semiha Şakir Çocuk Yuvası’na ziyarete geldiğini, bazılarının da telefonla aradıklarını sözlerine ekledi. 
     
</TEXT>
</DOC>
