<DOC>
<DOCNO> 402715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/soneko16.html </URL>
<DATE> 2005/12/12/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Dubai'den İstanbul'a teknopark teklifi... 
</HEADLINE>
<TEXT>

     İstanbul Ticaret Odası İTO Yönetim Kurulu Başkanı Murat Yalçıntaş, İstanbul'a teknopark kurulması konusunda konseptlerini, tekliflerini yerinde görmek ve İstanbul'a uygulayıp uygulayamayacaklarını konuşmak üzere Dubai'ye gideceklerini bildirdi. 
     Yalçıntaş, İTO'nun teknopark projesinde belli bir noktaya geldiklerini, önümüzdeki hafta teknopark için muhtelif alanların nereler olabileceği, işin çerçevesinin ne ile sınırlı kalacağı ve muhtelif partnerlerin kim olacağı, yatırımın büyüklüğü ve zamanı gibi konularda karar vermek üzere bir toplantı yapacaklarını söyledi. 
     ''Bütün bunlar ortaya çıktıktan sonra artık yürümek çok daha kolay olacak. O zaman bütçeleyebileceksiniz, iş planı çıkartabileceksiniz'' diyen Yalçıntaş, toplantıdan bir hafta sonra Katar ve Dubai'ye gideceklerini ifade etti. 
     Yalçıntaş, şunları kaydetti 
     ''Katarlılar'ın 17 milyar dolarlık ihalesi var. Bu ihaleyi Türk işadamlarına tanıtmak üzere Katar'a yaklaşık 50 firmadan oluşan bir inşaatçı grubu götürüyoruz. Bunun ikinci ayağı da Dubai olacak. Dubai, şu anda teknopark konusunda dünyada en önde olan ülkelerden biri. Bunu artık şehir haline getirmiş. Medya şehri, teknoloji şehri gibi... Buraya geldiklerinde Dubaili temsilcilerle bu meseleyi görüşmüş, beraber nasıl çalışabileceğimizin bir altyapısını oluşturmaya çalışmıştık. Şimdi de oraya gidip bunu yerinde göreceğiz.'' Gezi teklifinin Dubai'den geldiğini ifade eden Yalçıntaş, ''Biz ön çalışmalarımızı bitirelim, oraya gittiğimizde onlara somut veriler sunabilelim istiyoruz'' dedi. 
     
     ''İSTANBUL'DA UYGUN YERLER VAR'' 
     Yalçıntaş, Dubaililer'in teknopark konusunda kendilerine yeni bir konsept getirdiğini de belirterek, şöyle devam etti 
     ''Bizim aklımızdaki, konseptten bir derece daha ileri bir konsept. Bizimki teknopark konseptiydi. Onlar bunu bir adım daha ileriye götürüp şehir konseptine çektiler. Teknoparktan teknoşehre... Kendi konseptlerini anlattılar. Şimdi onların konseptlerini, tekliflerini yerinde görmek ve buraya uygulayıp uygulayamayacağımızı konuşmak üzere Dubai'ye gidiyoruz.'' Teknopark için İstanbul'da uygun yerler bulunduğunu dile getiren Yalçıntaş, kendilerine başka ülkelerden teklif gelmediğini, ancak akıllarında bazı ülkeler olduğunu söyledi. 
     Yalçıntaş, ''Bizim gitmeyi düşündüklerimiz var. Bunu götürüp yurtdışından bir şeyler getirebilir miyiz diye düşündüklerimiz var'' şeklinde konuştu. 
     
     İHRACATA İLK ADIM DİYARBAKIR'DA 
     Yalçıntaş, İTO Meclisi'nden 60 kişilik bir heyetle Diyarbakır'a da gideceklerini, Madrid Sanayi ve Ticaret Odası'ndan aldıkları ve KOBİ'leri ihracatçı yapmayı hedefleyen ''İhracata ilk adım'' projesinin ikinci ayağını Diyarbakır'da gerçekleştireceklerini bildirdi. 
     İTO önderliğinde başlatılan Doğu Anadolu Turizm Odaklı Kalkınma Projesi'nin büyük bir hızla devam ettiğini belirten Yalçıntaş, hazırladıkları yatırım paketini ilgililerle paylaşacaklarını, ''olur''u aldıktan sonra bu paketi Başbakan Recep Tayyip Erdoğan'a sunacaklarını açıkladı. 
     Yalçıntaş, bir süre önce Makedonya ve Pakistan'a yaptıkları ziyaretlere de değinerek, bu ticari diplomasinin artarak devam edeceğini kaydetti. 
     
</TEXT>
</DOC>
