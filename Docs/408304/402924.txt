<DOC>
<DOCNO> 402924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/siyaset/siy03.html </URL>
<DATE> 2005/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Rektör Aşkın'a destek çıkarması 
</HEADLINE>
<TEXT>


CHP ve YÖK'ten bir heyet, Rektör Yücel Aşkın'ın bugünkü duruşmasını izlemek için Van'a gidecek 

ANKARA Milliyet 


İhaleye fesat karıştırmakla suçlanan Yüzüncü Yıl Üniversitesi Rektörü Prof. Dr. Yücel Aşkın'ın, bugün Van'da yapılacak duruşmasına, CHP ve Yükseköğretim Kurulu YÖK heyet gönderecek. 
CHP'den dün yapılan yazılı açıklamada, CHP TBMM Grup Başkan Vekili Kemal Anadol başkanlığında oluşturulan heyetin bugün Van'a gideceği bildirildi. Heyette CHP İstanbul Milletvekili Mehmet Sevigen, Bursa Milletvekili Mustafa Özyurt, İstanbul Milletvekili Hasan Fehmi Güneş ve Muğla Milletvekili Gürol Ergin yer alacak. 
Heyet, duruşmayı izledikten sonra gözlemleri ve incelemeleri hakkında CHP lideri Deniz Baykal'a bilgi sunacak. YÖK Başkan Vekili Prof. Dr. İsa Eşme başkanlığında, YÖK Denetleme Kurulu Başkanı Hüseyin Çevikbaş ve YÖK'ün avukatı Haydar Han'dan oluşan heyet, bugün Van'a gidecek. 

'Onur kırıcı tutum' 
ODTÜ Öğretim Elemanları Derneği de yaptığı açıklamada, Aşkın'ın tutukluluk halinin kaldırılmasını talep etti. Açıklamada, "Türkiye Cumhuriyeti Cumhurbaşkanı'nın atamasıyla göreve gelen bir kamu görevlisinin tutuklanarak karşı karşıya bırakıldığı bu onur kırıcı tutum, en temel insan haklarına aykırı olarak yürütülen, kişinin özgüvenini sarsmaya ve ruhsal yönden çökertmeye yönelik ağır bir psikolojik savaştır" denildi. 


</TEXT>
</DOC>
