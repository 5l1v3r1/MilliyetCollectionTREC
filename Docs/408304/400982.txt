<DOC>
<DOCNO> 400982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sondun39.html </URL>
<DATE> 2005/12/06/ </DATE>
<TIME> 19.55 </TIME>
<AUTHOR>  </AUTHOR>
<HEADLINE>
İngiltere'de Muhafazakar Parti'nin liderliğine David Cameron seçildi 
</HEADLINE>
<TEXT>

     İngiltere'de, ana muhalefet Muhafazakar Parti'nin liderlik yarışını, en genç aday David Cameron kazandı. 
     İşçi Partisi lideri Başbakan Tony Blair'ın karşısına ciddi bir rakip çıkarmayı amaçlayan Muhafazakar Parti üyelerinin postayla yaptığı oylamada, 39 yaşındaki Cameron 134 bin 446, 56 yaşındaki David Davis ise 64 bin 398 oy aldı. 
     Oylama sonuçlarının Londra'daki Kraliyet Akamedisi'nde açıklanmasından sonra konuşan Cameron, bu görevi üstlenmenin büyük bir ayrıcalık, onur ve sorumluluk olduğunu söyledi. 
     İngiltere'ye ''ülke için doğru, bugüne uygun, modern, ılımlı bir muhafazakar anlayış'' getirmek istediğini kaydeden Cameron, ''İnsanların bize güvenmeleri için değişmemiz gerekiyor'' dedi. Cameron, partide kadın temsilcilerin sayısının artırılması ve değişim üzerinde durdu. 
     Destekçilerinin, partinin kurtarıcısı olacağına inandıkları genç Cameron, ülke tarihindeki en etkili politikacılardan eski Başbakan Margaret Thatcher'dan sonra parti liderliği görevini üstlenen beşinci lider olacak. 
     4 yıl önce milletvekili seçilen Cameron, seçmenlerinin ''aşırı sağda, tutucu ve gelenekçi'' olmakla eleştirdiği Muhafazakar Parti'nin merkeze yaklaşmasını ve daha ılımlı bir imaj çizmesini savunuyor. 
     Muhafazakar Parti'nin liderlik yarışında, 18 Ekim'deki ilk turda eski Maliye Bakanı Kenneth Clark, ikinci turda eski Dışişleri Bakan Yardımcısı Liam Fox elenmişti. 
     
</TEXT>
</DOC>
