<DOC>
<DOCNO> 406296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/son/sonspo23.html </URL>
<DATE> 2005/12/24/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Fenerbahçe, Türk Telekom'a boyun eğdi 78-62 
</HEADLINE>
<TEXT>

     Türkiye Basketbol Ligi'nde yapılan maçta Türk Telekomspor, Fenerbahçe'yi 16 sayı farkla 78-62 yendi. 
     Karşılaşmaya pota altında etkili başlayan Türk Telekomspor, dışardan da Jensen ile skor üretmeye başladı ve 3. dakikada 12-3'lük üstünlük yakaladı. Oyun disiplininden kopmayan Fenerbahçe, Violette ile sayılar bulmaya başladı ve ilk periyodun bitimine 42 saniye kala farkı 1 sayıya 24-25 indirirken, Türk Telekomspor, 1. periyodu 27-24 önde geçti. 
     Hücumdaki etkili oyununu ikinci periyoda taşıyan Ankara ekibi, 16. dakikada kazandığı teknik faulleri Grays ile sayıya çevirdi ve farkı 8 sayıya 38-29 çıkardı. Rakibini alan savunmasıyla durduran Fenerbahçe, Kambala ile pota altında üst üste basketler üreterek farkı tekrar eritti ve Mrsiç'in 3 sayılık basketiyle 19. dakikada 40-40 beraberliği sağladı. Maçın ilk yarısını Türk Telekomspor, 43-40 önde kapadı. 
     Maçın ikinci yarısının ilk dakikalarında Türk Telekomspor, dış şutlarda etkisiz kalırken, Fenerbahçe, Stevenson'un basketiyle 24. dakikada 48-48 ile tekrar beraberliği sağladı. 
     Bu dakikadan sonra sarı-lacivertli takım üst üste hücumlardan boş dönerken, ribauntlarda rakibine üstünlük kuran Türk Telekomspor, alan savunması karşısında iyi top çevirip, boş şutları iyi değerlendirdi ve Haluk-Grays ikilisinin basketleriyle 3. periyodu 60-54 önde geçti. 
     Fenerbahçe, son periyotta boş şutlarda sayı bulamazken, 6 dakika içinde sadece 2 sayı bulabildi ve Türk Telekomspor, Tutku'nun basketleriyle farkı 16'ya 72-56 çıkardı. Türk Telekomspor, son bölümünde farkı 20 sayıya çıkardığı karşılaşmayı 78-62 kazandı. 
     Konuk ekip, ribaundlarda da rakibine 48-24 üstünlük sağladı. 
     Türk Telekomspor, bu galibiyetiyle ligde 11. maçında 9. galibiyetini alırken, geçen hafta da Ülkerspor'a mağlup olan Fenerbahçe ise 5. yenilgisini almış oldu. 
     
     
Salon Abdi İpekçi Hakemler Recep Ankaralı xx, Elif İnci xx, Serdar Ünal xx Fenerbahçe Mrsiç xx 16, Hakan xx 14, Erdal x, Stevenson xx 16, Kambala xx 10, Violette x 6, Semih x, Barış x Türk Telekomspor Grays xxx 20, Tutku xx 10, Haluk xxx 15, Jensen xx 13, Dudley xxx 16, Marsh x, Gazi xx 4, Adem x, Murat x 1. Periyot 24-27 Devre 40-43 Türk Telekomspor Lehine 3. Periyot 54-60 5 Faulle Çıkan 38.24 Dudley Türk Telekomspor 
     
</TEXT>
</DOC>
