<DOC>
<DOCNO> 408265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/son/sontur04.html </URL>
<DATE> 2005/12/31/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Hacı adayları kutsal topraklarda 
</HEADLINE>
<TEXT>

     Ünsal Karabulut-Vedat Doğan bildiriyor 

Mekke'de her gün 30 bin damacana zemzem suyu, ücretsiz olarak dağıtılıyor. 
     AA muhabirinin aldığı bilgiye göre, Mekke'nin Ruseje bölgesine kurulan zemzem işleme tesislerine tankerlerle taşınan zemzemler, içi cam kaplı olan 50 tonluk depolarda toplandıktan sonra filitre edilerek plastik damacanalara dolduruluyor. 
     Zemzem İşleme Ofisi Genel Müdürü İmamil Zemzemi, AA muhabirine yaptığı açıklamada, hac döneminde her gün 30 bin damacana zemzemi hacılara ulaştırdıklarını söyledi. 
     Zemzem dağıtımını ücretsiz yaptıklarını belirten Zemzemi, şöyle dedi 
     ''Kabe'den çıkartılan zemzemi, boru hattıyla Kudey bölgesindeki dağıtım tesislerine getirip, oradan da tankerlerle dolum tesislerine taşıyoruz. Depolara alınan zemzem, karbon ve kum filtrelerden geçirilip dezenfekte edildikten sonra 20 litrelik plastik damacanalara el değmeden dolduruluyor. Her gün otel ve evlere 30 bin damacana zemzem dağıtımını ücret almadan yapıyoruz. Zemzem damacanalarını dağıtırken, boş damacanaları da aynı araçla topluyoruz.'' İmami Zemzemi, dolum ve dağıtım işlemlerini 1000 kişilik bir kadro ile gerçekleştirdiklerini belirtti. 
     Öte yandan, hacı karşılama merkezlerinde kurulan 70 soğutucudan da hacı adaylarına ücretsiz zemzem ikram ediliyor. 
     
</TEXT>
</DOC>
