<DOC>
<DOCNO> 406557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/guncel/gun02.html </URL>
<DATE> 2005/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'liye özel sınır izni 
</HEADLINE>
<TEXT>


Edirne Pazarkule sınır kapısı kamyonlara yasak olmasına rağmen, Gümrükler Genel Müdürlüğü, AKP İl Başkan Yardımcısı Yavaş'ın şirketine ait kamyonlara özel izin verdi 

NURDAN BAYRAK Edirne DHA 

Edirne Pazarkule Sınır Kapısı'nda kamyon geçişleri yasak ama AKP İl Başkan Yardımcısı Aydın Yavaş'ın şirketine ait kamyonlara özel izin verildi. Yavaş'a ait Edirne Gübre Tarım Gıda Turizm Akaryakıt Nakliyat Maden Pazarlama İthalat ve İhracat Şirketi EGTAR , 14 Kasım'da Edirne Gümrükleri ve Muhafaza Başmüdürlüğü'ne başvurarak, Yunanistan'ın Türkiye sınırına 18 kilometre uzaklıktaki Kumçiftliği kentinde bulunan "Hellenic" şekerle kurutulmuş şekerpancarı küspesi ithali için anlaşma yaptıklarını bildirdi. İpsala Gümrük Kapısı'nın kullanılması durumunda 480 kilometre, Kapıkule Gar Gümrüğü'ne 25 kilometre uzaklıktaki Pazarkule'nin kullanılması durumunda da 40 kilometrelik mesafe kat edileceğini belirten Yavaş, kamyon geçişinin yasak olduğu Pazarkule'den özel geçiş izni istedi. 

Sınırlı çıkış 
Edirne Gümrük ve Muhafaza Başmüdürlüğü de, iznin Gümrük Müsteşarlığı tarafından verilebileceğini bildirerek, başvuruyu Gümrükler Genel Müdürlüğü'ne gönderdi. Gümrükler Genel Müdür Vekili Sezai Uçarmak imzasıyla 5 Aralık'ta gönderilen yazıda, ithalat yapılabilecek gümrükler listesinde yer almayan Pazarkule Gümrük Kapısı'ndan, ilk kez Yavaş'ın şirketine ait kamyonların "münhasıran" sınırlı çıkış yapabileceği belirtildi. 

Tarihi köprüler 
Kamyonların Meriç ile Tunca Nehri üzerindeki geçeceği tarihi köprülerin de zarar görebileceği ileri sürüldü. Kamyonlarına geçiş iznini alabilmek için aylarca uğraştığını belirten Yavaş şunları söyledi "Yunanlı şirket, Pazarkule'nin karşısındaki Kastanes'ten geçiş işlerini halletti. Ben de Türk tarafı için özel izin aldım. Ben ticaret adamıyım." 



</TEXT>
</DOC>
