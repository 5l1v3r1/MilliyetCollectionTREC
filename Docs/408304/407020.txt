<DOC>
<DOCNO> 407020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sonsiy01.html </URL>
<DATE> 2005/12/27/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
CHP'li Kart ve Unakıtan arasındaki gerginlik sürüyor... 
</HEADLINE>
<TEXT>

     TBMM Genel Kurulu'nda, 2006 Yılı Merkezi Yönetim Bütçe Kanunu Tasarısı'nın 4 maddesi daha kabul edildi. 
     Maliye Bakanı Kemal Unakıtan, Sarımsaklı Çiftliği'nin ÖYK kararları doğrultusunda maksimum fayda sağlanacak şekilde özelleştirileceğini söyledi. ''Parayı veren düdüğü çalar'' diyen Unakıtan, sıfır bedelle üretici birliklerine verilmesinin söz konusu olmadığını kaydetti. 
     Unakıtan, memur, işçi ve emekli aylıklarına bütçe imkanları içinde en azami ölçüde zam yapmaya çalıştıklarını söyledi. İktidara gelmelerinin ardından en düşük memur maaşında iki misline yakın artış olduğunu ifade eden Unakıtan, ''Memurlarımızı, enflasyona ezdirmemenin gayreti içinde olduk. Elimizdeki imkanların azamisini kullandık. Daha fazlasını vermeyi arzu eden bir hükümetiz, ancak elimizdeki imkanlara göre hareket ediyoruz'' diye konuştu. 
     CHP Balıkesir Milletvekili Orhan Sür, ''bütçenin Maliye Bakanı Unakıtan'ı yansıttığını'' ifade etti. Unakıtan'ı tanımakla bütçeyi tanımanın eşdeğer olduğunu savunan ve Bakan'ın geçmişine ilişkin bilgiler aktaran Sür, bütçenin, Atatürk dönemindeki bütçeyle eşdeğer tutulmasını eleştirdi. 
     Sür, Atatürkçü olmanın çok kolay olmadığını ifade ederek, ''Şimdi Dünya Bankası, IMF talimatıyla bütçe yapacaksınız, ondan sonra Atatürkçü olacaksınız. Atatürk, 'Bağımsızlık benim karakterimdir' demiştir. Bu mu bağımsızlık, bu mu Atatürkçülük '' diye konuştu. 
     Özelleştirme uygulamalarını eleştiren Sür, denk bütçe yönündeki değerlendirmelere, yaşamış olsaydı İsmet İnönü'nün, ''hadi canım sende'' diye karşılık vereceğini söyledi. Sür, ''Bu bütçede halkın, dar gelirlilerin adına bir şey yok. Yandaşlara gidecek şeylerle ilgili düzenlemeler var'' dedi. 
     
     ''ÇÜRÜK KADROLAŞMAYI YAPAN KENDİSİ...'' 
     CHP Konya Milletvekili Atilla Kart, tasarının kadroların kullanımına ilişkin hususları düzenleyen maddesi üzerinde yaptığı konuşmada, bazı bakanların kadrolara açıktan atama yetkisini partizanca kullandığını ileri sürdü. 
     Devlet Bakanı ve Başbakan Yardımcısı Mehmet Ali Şahin'in milletvekillerinin soru önergelerine verdiği yanıtta vekaleten görev yapan bürokratlar konusunda kamuoyunu bilinçli olarak yanılttığını ve yanlış bilgi verdiğini savunan Kart, ''86, 97 olarak gösterilen vekaleten görev yapan bürokrat sayısı 325'tir'' dedi. 
     Vekaleten görevlendirme konusunda uygun davranan Devlet Bakanı Mehmet Aydın'a teşekkür eden Kart, vekaleten görevlendirmenin süresiz olamayacağını, bunun Cumhurbaşkanlığı makamını by-pass anlamına geldiğini söyledi. Bu tavrın kamu yönetiminde tahribat yaratacağını ifade eden Kart, gümrüklerde yaşanan çürümenin bunun göstergesi olduğunu öne sürdü. 
     ''Devlet Bakanı Kürşad Tüzmen'in 'çürük elmaları ayıklıyoruz' dediğine bakmayın. Çürük kadrolaşmayı yapan kendisi...'' diyen Kart, Edirne'de operasyonlara dikkati çekerek, bunun meslek onuruna sahip bazı kamu görevlilerin gayretiyle ortaya çıktığını vurguladı. 
     
     ''SUÇÜSTÜ BELGESİ...'' 
     Konuşması sırasında kürsüden bir belge gösteren Kart, bunu, ''Galataport, Kuşadası ve TÜPRAŞ ile ilgili suçüstü belgesi'' olarak tanımladı. 
     Kart, Maliye Bakanı Kemal Unakıtan'ın TÜPRAŞ'ın yüzde 14.76'lık hissesini 1-2 Mart'ta İMKB'ye bildirdiklerini söylediğini, ancak Global Menkul Kıymetler'in 28 Şubat'ta bu hisselere talip olduğunu Özelleştirme İdaresi Başkanlığı'na bildirdiğini ve bu talebinin kabul edildiğini anlattı. Maliye Bakanı Unakıtan'ın konuyla ilgili gerçeği söylemediğini savunan Kart, ''28 Şubat'ta işlem bitmiş. İşte, bu suçüstü belgesidir. Bu yükü daha fazla taşıyamazsınız. Böyle bir olaydan hükümetin haberinin olmadığını düşünmek mümkün değil'' diye konuştu. 
     
     EN AZ 3 YIL ÇALIŞMA ŞARTI 
     Tasarının ''kadroların kullanımına ilişkin hususları'' düzenleyen maddesinde verilen bir önergenin kabul edilmesiyle, öğretim üyeleri dışındaki öğretim elemanlarının yükseköğretim kurumlarında en az 3 yıl çalıştıktan sonra 657 Sayılı kanuna tabi kadrolarına atanmalarına imkan sağlandı. 
     Tasarının 4 maddesi daha kabul edilirken, Genel Kurul'da halen 25. madde üzerindeki görüşmeler sürüyor. 
     
</TEXT>
</DOC>
