<DOC>
<DOCNO> 403827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sonyas15.html </URL>
<DATE> 2005/12/15/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Dünyanın en pahalı kokteyli satılıyor 
</HEADLINE>
<TEXT>

     ABD'nin Chicago kentinde hazırlanan ve bir karatlık yakutla servis edilen dünyanın en pahalı kokteyli 950 dolara satılıyor. 
     Eski bir kuyumcu olan ve şu an Chicago'nun en gözde kulüplerinden ''Reserve''yi işleten Pete Gugni, ''Ruby Red'' adını verdiği dünyanın en pahalı kokteylini votka, Dom Perignon şampanya, konyak, portakal suyu ve grenadin ile hazırladıktan sonra bardağın içine kiraz yerine bir karatlık gerçek bir yakut atıyor. 
     Bir şeyi kutlayan ya da hatıra toplamak isteyen müşterilerini düşünerek bu kokteyli hazırladığını söyleyen Gugni, ''Basit bir şampanya şişesinden daha akılda kalıcı bir şey olmasını istedim, yakut fikri buradan geldi, evinize götürebileceğiniz bir şey'' dedi. 
     Yıllarca kuyumculuk yapan Pete Gugni, mesleğinden sıkıldıktan sonra bar işletmeye karar vermiş. Eski tanıdıkları sayesinde değerli taşlar satın alabilen Gugni, ''Ruby Red'' kokteylinden şimdiye dek sadece 3 tane satabilmiş. 
     
</TEXT>
</DOC>
