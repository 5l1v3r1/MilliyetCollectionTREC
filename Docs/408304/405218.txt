<DOC>
<DOCNO> 405218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/siyaset/siy05.html </URL>
<DATE> 2005/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski büyükelçilerden Rasmussen'e ders 
</HEADLINE>
<TEXT>


İRFAN KURTULMUŞ Kopenhag 


Danimarka'da bir süre önce bir gazetede yayımlanan Hz. Muhammed karikatürlerine bir tepki de Danimarkalı eski büyükelçilerden geldi. Aralarında Türkiye gibi çeşitli Müslüman ülkelerde büyükelçilik yapmış 22 Danimarkalı emekli diplomat, Başbakan Anders Fogh Rasmussen'i Hz. Muhammed karikatürleri konusunda 11 Müslüman ülke büyükelçisiyle görüşmediği için kınadı. Eski elçiler, "Rasmussen, görüşme talebini kabul etmiş olsaydı, bu demokratik Danimarka'ya daha çok yakışırdı" dediler. 
Büyükelçilerin Politiken gazetesinde yayımlanan ortak bildirisinde, Rasmussen'e tepki gösterilerek şöyle denildi "Danimarka'daki tartışmanın tonu Müslümanları hedef alan bir rotaya girdi. Din ve ifade özgürlüğü anayasayla garanti altındadır. Ancak bu özgürlüğü bir azınlığın inançları aleyhine kullanmak hiçbir zaman bir Danimarka tutumu olmamıştır. Biz, bir gazetenin gözle görülür bir sebep olmadan, İslamın en ileri gelen şahsiyetinin karikatürünü yayımlamasını iyi bir şey olarak görmesinden rahatsızız." 


</TEXT>
</DOC>
