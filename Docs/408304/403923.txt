<DOC>
<DOCNO> 403923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/yazar/sazak.html </URL>
<DATE> 2005/12/16/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Barzani ve af 
</HEADLINE>
<TEXT>


Irak'taki seçimler öncesinde ABD Başkanı George W. Bush, işgale ortam hazırlayan kitle imha silahları 'yalan'ı konusunda nihayet 'pardon' dedi. Bush'un Washington'da Woodrow Wilson Center'de yaptığı konuşma ABD'nin hegemonik çıkarları, gerektirdiğinde 'Saddam'ı devirme, Irak'a demokrasi getirme' gibi görünür nedenlerle izah edilmeyecek hedefler ışığında bir Başkan'ın dünyayı nasıl 'aldatacağı'nın itirafıdır. 
30 bin Iraklının öldüğü bir savaşın ardından Bush şunu söylüyor "Birçok istihbarat servisi Saddam Hüseyin'in kitle imha silahlarına sahip olduğuna karar verdi. Şu bir gerçek ki, bu istihbaratların çoğu yanlıştı. Başkan olarak Irak'a girme kararının sorumluluğu da bendedir." 
Pentagon ve CIA, 'yanlış istihbarat'la Bush'u Irak'ın işgaline özendirmekle kalmadı, ABD'nin eski Dışişleri Bakanı, BM Genel Güvenlik Konseyi'nden savaş kararı çıkartmaya çalışırken, uydudan çekilmiş füze rampaları göstererek, dünyayı yanılttı. 
Bush'un ve ABD yetkililerinin bu itirafları ister istemez, 11 Eylül'de İkiz Kuleler'e çarpan uçaklarla ilgili 'komplo teorileri' konusunda günün birinde bugünkü bildiklerimizin ötesindeki doğruların da açıklanabileceği düşüncesini akla getiriyor. Neyse, biz yine CIA Başkanı'nın Ankara ziyareti çerçevesinde Irak'taki gelişmeleri yorumlamaya devam edelim. 
Ankara'daki temasların içe dönük yönü PKK üzerinde yoğunlaştı. Türkiye açısından en önemli iç güvenlik sorununun Irak'la doğrudan bağlantılı tarafları var. Seçimler örneğin... Kuzey Irak'taki egemenliğini giderek güçlendiren Mesut Barzani'ye MİT Müsteşarı Emre Taner'in yaptığı ziyaretin hemen ardından Mudanya Savcısı'nın İmralı'da Öcalan ile görüşmesi ve APO'nun, 'Türkiyelilik üst kimliğini tanıma' mesajları dikkat çekiciydi. 
Erdoğan hükümetinin Kuzey Irak siyaseti de giderek Barzani'yi tanıma noktasında odaklaştı. Buna karşılık, Barzani'nin Türkiye'ye dönük mesajlarında da yumuşama var. 
Akşam'da dün Hüsnü Mahalli'nin Barzani söyleşisi de yeni ortama uygun mesajlar içeriyordu. Barzani, MİT dahil, Türkiye'deki kurumlarla sürdürdükleri temaslar çerçevesinde PKK'ya silah bıraktırma formülünü açıklıyor 
"Başlangıçta genel bir af çıkarmak. Bu afla dağdaki PKK'lılar silah bırakıp köylerine dönerler. Daha sonranın işaretlerini Sayın Erdoğan veriyor. Türkiye'deki Kürt sorununun varlığını kabul ediyor, üst-alt kimlik tartışmasıyla sorunun çözümü için uğraşıyor." 
Barzani af öneriyor, hükümet düşünüyor 



</TEXT>
</DOC>
