<DOC>
<DOCNO> 401335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sondun56.html </URL>
<DATE> 2005/12/07/ </DATE>
<TIME> 21.25 </TIME>
<AUTHOR>  </AUTHOR>
<HEADLINE>
İnternet gazetecileri de Pulitzer alabilecek 
</HEADLINE>
<TEXT>

     ABD'nin en saygın gazetecilik ödüllerinden sayılan Pulitzer ödüllerini dağıtan kurul, 2005 yılında yapılan haberlerle ilgili olarak verecekleri ödül için internet gazeteciliğinin de değerlendirileceğini bildirdi. 
     Pulitzer ödülleri yöneticisi Sig Gissler, Pulitzer ödül kurulunun internet gazeteciliğini tanıma konusunda önemli bir adım atarak internette yayınlanan haberleri de ödül kapsamına aldıklarını ifade etti. 
     Gissler, ödül için uygunluk ölçütlerinin günlük ya da haftalık yayın yapan gazetelerle sınırlı olmaya devam edeceğini, ancak bu ölçütlerin kapsamının gazetelerin internet yayınlarını da kapsayacak şekilde genişletildiğini kaydetti. 
     Pulitzer, aralarında araştırmacı gazetecilik, yorum, karikatür ve fotoğrafın da bulunduğu 14 kategoride ödül dağıtıyor. 
     Gazetelerin internet sayfalarının veri tabanları, video görüntüleri ve interaktif grafiklerinin 1999'dan bu yana kamu hizmeti kategorisinde ödüle uygun görüldüğü belirtilirken, internet haberininse ilk kez ödül kapsamına alındığı belirtiliyor. 
     Gazetecilikte mükemmelliği teşvik amacıyla 1917 yılından bu yana verilen Pulitzer ödülleri için 1 Şubat 2006 tarihine kadar başvuruda bulunabilecek. Ödüller 17 Nisan 2006'da sahiplerini bulacak. 
     
</TEXT>
</DOC>
