<DOC>
<DOCNO> 403201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sonyas16.html </URL>
<DATE> 2005/12/13/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Çöller yeşil olabilir Ağaç köklerinin büyümesi 3 kat hızlandı... 
</HEADLINE>
<TEXT>

     Japonlar, bitki köklerinin büyüme hızını üç kat artıran yöntem geliştirdi. Yöntemin, çöllerin ağaçlandırılmasında yararlı olabileceği bildirildi. 
     Yöntemi geliştiren Japon firmasınca yapılan açıklamada, toprağın sertliği, nemi, sıcaklığı ve besin değerlerinin tam kontrolüne dayanan tekniğin Suudi Arabistan'da kurulacak bitki geliştirme merkezinde gelecek yıl içinde deneneceği belirtildi. 
     Laboratuvar şartlarında denenen tekniğin, ortalama 8 cm uzayan soya köklerini bir hafta içinde 38 cm'ye kadar uzatabildiği ve köklerin uzama hızının, bu yöntemle en az üç kat arttığı vurgulandı. 
     Tekniğin, hurma ağacıyla akraba olan siyah Japon çamında da işe yaradığı, o nedenle şirketin Suudi Arabistan çölüne bu yöntemi kullanarak hurma dikeceği kaydedildi. Ağaçlar, çok daha fazla uzayan kökleri sayesinde toprağın derinliklerindeki suya ulaşabilecek ve ayakta kalma şansını artıracak. 
     Kızıldeniz civarındaki çölde belli bölgelerin ağaçlandırılmasının bulut oluşumunu ve yağmur yağmasını sağlayacağı düşünülüyor. 
     
</TEXT>
</DOC>
