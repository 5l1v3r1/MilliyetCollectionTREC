<DOC>
<DOCNO> 406711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sonsiy08.html </URL>
<DATE> 2005/12/26/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Bütçe görüşmeleri bir gün uzadı 
</HEADLINE>
<TEXT>

     Merkezi Yönetim Bütçe Yasa Tasarısı dün kabul edilemediğinden, bütçe takvimi bir gün sarktı. TBMM bugün tasarının maddelerini bitirene kadar çalışacak, yarın ise bütçe üzerindeki son konuşmalar yapılacak. 
     Maliye Bakanı Kemal Unakıtan ve Devlet Bakanı Başbakan Yardımcısı Mehmet Ali Şahin’in tartışma yaratan açıklamaları hafta sonundaki bütçe çalışmalarını gerdiğinden CHP, İçtüzük’te tanınan hakkını kullanıp sık sık yoklama istediği için bütçe çcalışma takvimi sarktı. Dün tasarının maddelerinin bitirilmesi gerekirken, sadece 12 maddesinin kabul edilmesi üzerine bu sabah Danışma Kurulu toplandı. Varılan uzlaşma sonucunda Danışma Kurulu’nun, Genel Kurul’un bugün tasarının maddeleri bitene kadar çalışması, yarın saat 13.30’da toplanarak bütçe üzerindeki son konuşmaların yapılması önerisi Genel Kurul’da oylanarak kabul edildi. 
     CHP Grup Başkanvekili Haluk Koç ise öneriye katıldığı belirtirken, iktidarın çalışma yöntemini eleştirdi. Koç, "Bir turda iki bakanlık bütçesi ele alınıyor. İlgisi olmayan iki bakanlık birarada görüşülüyor. Bu görüşmeler sırasında dile getirilmesi gereken birçok konuyu dile getiremedik. Biz engelleme içinde değiliz. Engelleme olsa her madde de yoklama isteriz. Zorla mesai mi yaptırıyoruz, hayır yapmanız gerekeni yapıyorsunuz" diye konuştu. 
     Halen Merkezi Yönetim Bütçe Yasa Tasarısı’nın 13.maddesi üzerindeki görüşmeler sürüyor. 
     
</TEXT>
</DOC>
