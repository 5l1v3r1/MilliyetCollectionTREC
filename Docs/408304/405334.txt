<DOC>
<DOCNO> 405334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/soneko11.html </URL>
<DATE> 2005/12/21/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Yılbaşını evde kutlamanın maliyeti ne kadar 
</HEADLINE>
<TEXT>

     Vedat Yücebaş AA 

Yeni yıla, restoran veya lüks otellerin düzenlediği kutlama programları yerine evinde girmeyi tercih edenlerin, 30- 80 YTL arasında harcama yapması gerekiyor. 
     Yüksek gelirli vatandaşlar, yılbaşı gecesi için otel, tatil köyü veya restoranlardaki rezervasyonlarını şimdiden yaptırırken, yeni yıla evlerinde girecek olanlar ise kuracakları sofra için hazırlıklarını sürdürüyor. 
     Yılbaşı eğlencesi olarak, lüks tesislerde sahne alan sanatçılar yerine, evlerinde televizyonda yayınlanan kutlama programlarını izleyen 4 kişilik bir ailenin, tavuk, çorba, pilav, salata ve düşük fiyatlı bir tatlıdan oluşan sofra kurmak için en az 20-25 YTL harcaması gerekiyor. Sofranın, tavuk yerine hindi pişirilerek zenginleştirilmek istenmesi halinde gözden çıkarılması gereken para 40-50 YTL'yi buluyor. 
     Yılbaşı gecesi televizyon karşısında çerez yemenin maliyeti bir kilogram ayçekirdeği, tuzlu fıstık ve leblebi karışımı için 6-7 YTL olurken, Antepfıstığı ve badem gibi çeşitlerin yer aldığı karışımın ücreti ise 15-20 YTL arasında değişiyor. 
     Yeni yıla girerken birer kilogram elma, mandalina ve portakal gibi meyvelerin tüketilmesi durumunda ayrıca 5-6 YTL harcama yapmak gerekirken, maliyet, muz, kivi, ananas ve Hindistan cevizi gibi çeşitlerin eklenmesiyle daha da yukarılara çıkıyor. 
     Buna göre, yeni yıla evlerinde ''Merhaba'' diyecek dört kişilik ailenin minimum 30-40 YTL arasında harcama yapması kaçınılmaz olurken, çeşidi biraz daha bol sofralar için bu rakam 70-80 YTL arasında değişiyor. 
     
</TEXT>
</DOC>
