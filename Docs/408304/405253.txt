<DOC>
<DOCNO> 405253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/yazar/gunes.html </URL>
<DATE> 2005/12/21/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Tepki Cephesi 
</HEADLINE>
<TEXT>


Önceki hafta dostum ve gazetemiz yazarı Osman Ulagay son yazdığı kitabı yollamış Tepki Cephesi-piyasa imparatorluğuna karşı. Ulagay öteden beri AB yanlısı olarak bilinir. Gerçi AB karşıtı olarak kendini tanıtan pek kimse tanımıyorum ya, neyse. Sadece eleştiri getirenler kimi zaman karşıt olarak niteleniyor. 
Ulagay kitabında, AB tarafında olsun, Türkiye tarafında olsun bir karşıtlık cephesinin geliştiğine dikkat çekiyor. Gerçekten AB sürecine girmiş bir ülkenin kendi tarafında ve AB cephesindeki son gelişmeleri doğru irdelemesi gerek. Bu bakımdan Ulagay'ın kitabı özlü bir irdeleme. 
Önce AB cephesine bakalım İşsizliğin yüksek olduğu AB ülkelerinde bir tepki gelişiyor. Bunu Almanya'daki seçimlerde, Fransa ve Hollanda'daki referandumda gördük. İşsizlik, sosyal güvenlik açıkları ve büyümenin tasarımı gibi temel ve ortak konularda AB, ne yazık ki, çözüm üretemiyor. Tarım h l ciddi bir sorun kaynakları yutup götürüyor. Nüfusun yüzde 2'si tarımda, ama AB bütçesinin yüzde 40'ını alıyor. AB'nin ortaklaşa çözdüğü hiçbir sorun olmayınca, AB ideali de anlamsızlaşıyor. Halkta hayal kırıklığı yayılıyor. Kısacası, son yıllarda AB'de yaşanan krizin nedeni hayal kırıklığı. 
Bu hayal kırıklığı yeni üyelere karşı da bir direnç oluşturuyor. Tabii Türkiye çok sorunlu ve farklı olduğundan daha fazla dirençle karşılaşıyor. Ulagay son derece isabetli bir biçimde Avrupa halkındaki, Türkiye'ye karşı tepkileri şöyle özetliyor Bizi yakından tanıyan Avrupalılar bile, Türkiye'yi Avrupa'nın bir parçası olarak kabul etmeye yatkın görünmüyordu. ..... ve AB'ye tam üye olabileceğimize inanmıyordu. Anketlerde de bu görünüyor. Türkiye'ye çok ciddi bir tepki var ve her yıl bu artıyor. 
Türkiye tarafındaki yaklaşıma gelince. Elbette Türkiye'de AB karşıtları var. Ancak bu karşıtlığın belki de en önemli nedeni gurur. Bu kadar itilip kakılan bir aday ülke hiç olmadı. Bu kabul edilmeli. Bunu algılarsak, AB tarafıyla müzakere ederken, kusurlu öğrenci gibi değil, ayıp edilen bir dost gibi davranabiliriz. Elbette Türkiye 70 milyon nüfusu, kalkınmamış ekonomisi ve eğitilmemiş toplumuyla sindirilmesi kolay bir ülke değil. Ancak Türkiye'siz bir AB de küresel bir güç olamaz. Türkiye'nin talihsizliği, AB'nin kendi içinde bir krizi yaşarken aday üye olması. Oysa 20 yıl önce yükümlülükler yerine getirilmiş olsaydı çok daha az dirençle karşılaşılırdı. 
Ulagay kitabında 3 büyüklerin Fransa, Almanya ve İtalya ciddi ekonomik sorunları olduğunu ve verimlilik artışlarının da sınırlı kaldığını belirtiyor. Çıkışın ise yeni üyelerde ve yeni bir AB sentezinde olduğunu savunuyor. Bu senteze Ulagay "Avrupa sosyal modeli" diyor ve halihazırdaki modellerden esinlenmesi gerektiğini belirtiyor. Çok yerinde. Avrupa'nın içinde bulunduğu çıkmazı aşmanın yolu da bu. 
Ulagay'ın Türkiye'nin elde ettiği mesafeyi AKP'nin performansına bağlaması ise bende rahatsızlık yarattı. Türkiye bunu elde ettiyse 80 yıla yaklaşan modernleşme ve laik sistemiyle elde etti. Aksine bugün böylesi İslamcı motifleriyle bilinen bir iktidar olmasaydı, AB süreci çok daha kolay olurdu. 



</TEXT>
</DOC>
