<DOC>
<DOCNO> 405547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/magazin/axmag01.html </URL>
<DATE> 2005/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'İyi Kalpli'ler ödüllerini aldı 
</HEADLINE>
<TEXT>


Her yıl 17 milyon kişinin ölümüne neden olan kalp hastalıklarıyla savaşan Türk Kalp Vakfı, 'İyi Kalpli Ol' adlı kampanyalarına destek olan isimleri ödüllendirdi 

BURCUM DEVREZ İstanbul 

Türk Kalp Vakfı'nın başlattığı 'İyi Kalpli Ol' kampanyası kapsamında verilen ödüller İstanbul Ceylan Intercontinental Otel'de düzenlenen törenle sahiplerini buldu. 
Kalp ve damar hastalıklarının savaş ve trafik kazalarından daha fazla can aldığını belirten Vakıf Başkanı Çetin Yıldırımakın, "Her yıl 17 milyon kişi, kalp ve damar hastalıkları nedeniyle ölüyor. Biz de kampanyanın ilk ayağında bize destek olanlara 'İyi Kalp Ödülü' veriyoruz" diye konuştu. 
Törende Semra Özal, Fatih Terim, Perran Kutman ve Bora Gencer gibi isimlerin de aralarında bulunduğu siyaset, iş, sanat, spor ve magazin dünyasından çok sayıda isme ödül verildi. Cumhurbaşkanı Ahmet Necdet Sezer'in ödülünün de kendisine makamında sunulacağı belirtildi. 
Milli Takımlar Teknik Direktörü Fatih Terim, "Slogan beni cezbetti. Herkesin buradan mesaj almasını diliyorum. Ben de iyi kalpli olduğumu iddia ediyorum" dedi. 


</TEXT>
</DOC>
