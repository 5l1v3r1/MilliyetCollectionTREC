<DOC>
<DOCNO> 400960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sondun17.html </URL>
<DATE> 2005/12/06/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Fransa'da oturma izni olmayan bir Türk açlık grevinde... 
</HEADLINE>
<TEXT>

     Fransa'nın güneyindeki Draguignan kasabasında, oturma izni olmayan bir Türk vatandaşının, sınır dışı edilmemek için 9 gündür açlık grevinde olduğu bildirildi. 
     Sınır Tanımayan Eğitim Şebekesi RESF isimli sivil toplum örgütü, 35 yaşındaki Yusuf Aksoy adlı ve 5 çocuklu Türk vatandaşının, 27 Kasım'dan bu yana açlık grevinde olduğunu açıkladı. 
     Fransa'ya ilk kez 1996 yılında gelen ve oturma izin talebi reddedildikten sonra 2004 yılında sınır dışı edilen Aksoy'un, Türkiye'de işlediği bir suçtan dolayı yargılanarak 9 yıl hapis cezasına çarptırıldığı, ancak 7 ay hapis yattıktan sonra tahliye edildiği bildirildi. 
     Sınır dışı edilirken ailesini Fransa'da bırakan Aksoy'un, Türkiye'de cezaevinden çıktıktan sonra Fransa'ya döndüğü kaydedildi. 
     Aksoy, Fransa'da son olarak, bir işyerinde yasal izni olmadan çalışmak suçundan 6 ayı tecilli, 1 yıl hapis cezasına çarptırılmıştı. 
     
</TEXT>
</DOC>
