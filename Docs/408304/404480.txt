<DOC>
<DOCNO> 404480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/son/sondun02.html </URL>
<DATE> 2005/01/01/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Endonezya'da 7 ve 6.5 büyüklüğünde 2 deprem... 
</HEADLINE>
<TEXT>

     Güney Asya'da geçen hafta sonu meydana gelen 9 büyüklüğündeki depremin ardından, Endonezya açıklarında 7 ve 6.5 büyüklüğünde iki çok şiddetli deprem daha meydana geldi. 
     Yeni Çin Ajansı, Çin Sismoloji Merkezi'ne dayandırdığı haberde, Sumatra adası açıklarında kaydedilen depremin Richter ölçeğine göre 7 büyüklüğünde olduğunu duyurdu. 
     Haberde, depremin TSİ 10.25'te meydana geldiği ve merkez üssünün 26 Aralık'ta 9 büyüklüğündeki depremin meydana geldiği bölgenin 410 kilometre yakınında olduğu belirtildi. 
     ABD Jeolojik Araştırmalar Merkezi ve Hong Kong Sismoloji Merkezi de TSİ 08.25'te Endonezya açıklarında 6.5 büyüklüğünde bir depremin kaydedildiğini duyurdu. 
     Bu depremin merkez üssünün Endonezya'nın Banda Aceh kentinin yaklaşık 350 kilometre açığı olduğu belirtildi. 
     Strasbourg Sismoloji Merkezi'nden 6.5 büyüklüğündeki depremin ardından yapılan açıklamada, bölgede tsunami tehlikesi bulunmadığı kaydedildi. 

     
</TEXT>
</DOC>
