<DOC>
<DOCNO> 406194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/spor/spo03.html </URL>
<DATE> 2005/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyonluk dileği 
</HEADLINE>
<TEXT>


ERHAN TELLİ 


Galatasaray'ın golcüsü Necati Ateş, ortakları arasında yer aldığı Ay - Ka İnşaat ve Gayrimenkul Danışmanlık Hizmetleri'nin Florya'daki ofisinin açılışını yaptı. Necati sezon başında futbola veda eden Arif ile sarı - kırmızılı takımın eski oyuncularından Mert ve İlyas'ın da katıldığı açılışta sezonun ilk yarısında kısıtlı imkanlara rağmen başarılı olduklarını vurguladı. Bugüne kadar hiç şampiyonluk yaşamadığını belirten milli forvet, "Bu sezon Galatasaray forması altında özlemime son vermek istiyorum" ifadesini kullandı. 
Para sorununa da değinen Necati, "Yönetimimiz önümüzdeki çarşamba gününe çek vermiş ama ben daha gidip almadım. Galatasaray'da kimsenin parası kalmaz. Sorunların aşılacağına inanıyoruz. Hakan ağabey ile de aramızda sorun olmaz. O bizim kaptanımız. Formda olan formayı giyer" diye konuştu. 

Ayhan öfkeli 

Beşiktaş derbisinde siyah - beyazlı taraftarlara yaptığı el hareketi yüzünden PFDK tarafından 3 maç ceza verilen Galatasaray'ın başarılı oyuncusu Ayhan kararın çok ağır olduğunu söyledi. Tahrik nedeniyle yanlış bir davranışta bulunduğunu itiraf eden tecrübeli futbolcu, "Tahkim Kurulu'na giderek itirazımızı yapacağız. Hareketi yediğim küfürlerin etkisinde kalarak ani bir refleks olarak yaptım. Bu bir yanlıştı, kabul ediyorum ama ben sabıkalı, problemli bir futbolcu değilim. Bu hareket ilk ve son olacak" dedi. 


</TEXT>
</DOC>
