<DOC>
<DOCNO> 406993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/soneko22.html </URL>
<DATE> 2005/12/27/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
OPET Resmi rakamlarda artış olmaması, kaçağın arttığını gösteriyor 
</HEADLINE>
<TEXT>

     Şah Tanyeri AA 

Opet Genel Müdürü Yavuz Erkut, otomotiv sektörünün büyüdüğü, piyasaya çıkan araç sayısının arttığı, ekonominin geliştiği bu yıl, akaryakıt tüketimindeki artışın resmi rakamlarda gözükmemesinin, sektörde kaçağın arttığını gösterdiğini bildirdi. 
     Erkut, 2005 yılının, 5015 sayılı Petrol Piyasası Yasası'nın uygulanmaya başlaması nedeniyle çok önemli bir yıl olduğunu vurguladı. 
     Doğal olarak bunu bir geçiş süreci olarak değerlendirdiklerini, petrol piyasasının serbest piyasa koşullarına, ithalata, fiyatlandırmaya belli bir disiplinle girdiğini kaydeden Erkut, yoğun bir şekilde lisanslamanın yapıldığı, alt yönetmeliklerin düzenlenip uygulamaya konulduğu ilk yıl olması nedeniyle bazı sıkıntılı sonuçların da ortaya çıktığını ifade etti. 
     Erkut, şöyle devam etti 
     ''Örneğin 1000'e yakın lisanslı bayii, bir dönem lisanssız çalıştığı için ceza yedi. Ama bunun yanı sıra ulusal markerın tam devreye girememesi nedeniyle piyasa şartlarına uygun olmayan faaliyet gösteren, piyasayı bozucu haksız rekabet içinde olan kurumların ise henüz ceza almadığını görüyoruz. Tabii sektör açısından bu bizi üzüyor. 
     2005 yılı tüketimlerine baktığınızda, akaryakıt tüketiminde beyaz ürünlerde artış olmadığını, benzinde yüzde 9'a yakın gerileme olduğunu, her yıl yüzde 4 civarında artan motorinin yüzde 2'yi geçemediğini görüyoruz. 
     Otomotiv sektörünün büyüdüğünü, piyasaya çıkan araç sayısının arttığını, ekonominin geliştiğini dikkate alırsak, akaryakıt tüketiminin artması gerekiyor. Fakat resmi rakamlarda artışın gözükmemesi, maalesef sektörde kaçağın arttığını gösteriyor.'' Beklentilerinin yasa uygulaması ile sadece serbest piyasa koşullarına geçilmesi değil aynı zamanda sektörün denetlenmesi ve yanlış uygulama içinde olanların cezalandırılması yönünde olduğunu belirten Erkut, umutlarını kaybetmediklerini, 2006 yılında daha düzenli piyasa geçmeyi beklediklerini söyledi. 
     
     FİYATI ÖDENEN 6 BİN YAZARKASA TAKILMAYI BEKLİYOR 
     Opet Genel Müdürü, sektörde lisanslama ve yazarkasa eleştirileri konusundaki bir soru üzerine de lisanslama sürecinde 2000'e yakın akaryakıt bayinin mühürlendiğini, 800'ünün lisans almaları nedeniyle mühürlerinin kaldırıldığını bildirdi. 
     Erkut, ''Yaklaşık 12 bin bayinin yüzde 10'u civarında bir bayinin mühürlendiğini ve lisans alamadığını gördük. Milat olarak değerlendirirsek böyle büyük bir değişimin sancısız olmasını beklemek doğru değil ama bunu en aza indirmek lazım'' dedi. 
     Yazarkasanın Maliye Bakanlığı'nın bir düzenlemesi olduğuna işaret eden Erkut, çok kısa bir sürede devreye girmesi üzerine yayınlanmış bir tebliğle gündeme geldiğini, piyasanın görüşünün ise altyapısının oluşturulması için süreç gerektiği, 1-2 yıl sonra devreye girmesi yönünde olduğunu kaydetti. 
     Sektörün yazarkasayı istemiyormuş gibi görüntü yansıtılmasının doğru olmadığını ifade eden Erkut, devamla şunları söyledi 
     ''Maalesef o dönemdeki değerlendirmelerde bu görüş dikkate alınmadı. Bu ekipmanlar rafta hazırmış gibi davranıldı. Piyasa ile fiili durum örtüşmediği için bugünlere gelindi. Bugün 6 bin yazarkasanın fiyatı ödenmiş durumda. Bayiler ve akaryakıt dağıtım şirketleri bu yazarkasaların gelip sisteme takılmasını bekliyor. Ama 'hazırız' diyen yazarkasa firmaları şimdilik ortalıkta gözükmüyorlar.'' Erkut, montaj, hataların ortadan kaldırılması süreci dikkate alındığında bir süreye ihtiyaç bulunduğu görüşünü dile getirdi. 
     
     OPET'İN KONSOLİDE CİROSU 2.8 MİLYAR AVRO 
     Opet için 2005 yılının bir büyüme yılı olarak geçtiğini, sektörün daraldığı bir dönem olsa da şirketin büyümesini sürdürdüğünü kaydeden Erkut, beyaz ürünlerde toplam yüzde 9'luk artış gerçekleştiğini bildirdi. 
     Yavuz Erkut, ''Pazar payı hedeflerimizi yakalıyoruz. Hem istasyon hem terminal yatırımlarımıza devam ediyoruz. Türkiye'nin en büyük akaryakıt terminallerinden biri olan Marmara Ereğlisi'ndeki terminalimizin ay sonu itibariyle ilk kısmı devreye giriyor'' dedi. 
     Yurtdışı faaliyetlerinin, Aygaz ile birlikte girdikleri Bulgaristan'da devam ettiğini, bu ülkede 14-15 istasyon sayısına ulaştıklarını anlatan Erkut, ''Opet olarak 2005 yılını konsolide bazda 2.8 milyar avroluk ciroyla geçiyoruz. 2006 yılında yüzde 14'lük bir büyüme hedefledik'' şeklinde konuştu. 
     Erkut, Balkan ülkelerinde yayılma projesine ilişkin bir soru üzerine, Bulgaristan yatırımlarını bölgeye çıkış olarak niteleyerek, şöyle dedi 
     ''Petrol piyasasının şu anda daha cazip olması bizi biraz daha Türkiye'ye konstantre olmaya yönlendirdi. Tüpraş'ın özelleştirmesinde Koç Holding, Aygaz, Opet olarak yer aldık. Bu da özellikle Karadeniz ve Akdeniz piyasasında oldukça önemli bir bölgesel oyuncu durumuna getiriyor Opet'i. Konsantrasyonumuz biraz daha geniş bir alana yayılıyor.'' Tüpraş'ın Akdeniz'de önemli bir rafineri şirketi, güvenilir ve sağlam bir ikmal kaynağı olduğuna işaret eden Erkut, tüm şirketlere olduğu gibi Aygaz ve Opet'e de büyük katkısı olacağını kaydetti. 
     Erkut, bir soru üzerine, Opet'in halka açılmasının gündemde olmadığını bildirdi. 
     
</TEXT>
</DOC>
