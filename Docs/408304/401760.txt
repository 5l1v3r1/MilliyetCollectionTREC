<DOC>
<DOCNO> 401760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sonspo14.html </URL>
<DATE> 2005/12/08/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Alpay Alman spor dergisine konuştu Bir daha olay yaratmayacağım 
</HEADLINE>
<TEXT>

     Milli futbolcu Alpay Özalan, Türkiye Milli Takımı ve 1. FC Köln formasıyla yaptığı taşkınlıkların bir daha yaşanmayacağını söyledi. 
     Alpay, Alman Spor Dergisi Kicker'e verdiği röportajında, ''Bir çok oyuncunun beni gelecekte de kışkırtacağını, kameraların bana yöneleceğini ve hakemlerin bana dikkat edeceklerini biliyorum. Ancak bir daha olay yaratmayacağım. Bu konuda kulüp başkanımıza söz verdim'' dedi. 
     1. FC Köln Kulübü Başkanı Wolfgang Overath'ın, takımda oynaması için kendisine güç verdiğini söyleyen Alpay, ''Futbol yaşantımda Overath'dan aldığım desteği bugüne kadar kimseden görmedim'' şeklinde konuştu. 
     Kendisini iyi bir insan ve iyi bir aile babası olarak nitelendiren Alpay, ''Ancak özel yaşantımla saha içinde fark var. Sahada stresli, öfkeli ve saldırgan oluyorum. Çünkü kaybetmeyi kabullenemiyorum. Mağlubiyet beni kızdırıyor'' dedi. 
     Alpay, verdiği sözü tutamaması halinde takımdan atılabileceğini kaydederek, ''Eğer bu noktaya gelirsek kendim giderim. Overath'a verdiğim sözü tutmazsam, takımda kalmayı isteyecek kadar karaktersiz değilim'' şeklinde konuştu. 
     Yaşadığı sorunlardan dolayı sadece kendi kendine yardımcı olabileceğini kaydeden Alpay, ''Hamburg'daki dirsek atma olayının, bu tür olayların sonuncusu olduğuna eminim. Bir değişim aşamasında olduğumu hissediyorum'' dedi. 
     Alpay, İngiltere'de 2 kulübün, Almanya'da da 2 kulübün kendisine transfer teklifinde bulunduğunu belirterek, ''Yaşanan bu olaylardan sonra İngiltere'ye ilgim oldu. Ancak takımımı, taraftarlarımı ve Overath'ı yalnız bırakmayacağım. Ayrıca Köln kenti eşimin, 1. FC Köln'de oynayan 8 yaşındaki oğlumun ve 5 yaşındaki kızımın da çok hoşuna gidiyor'' diye konuştu. 
     Yaşadığı olaylar nedeni ile içten içe kendini kemirdiğini ifade eden Alpay, Türkiye-İsviçre maçından sonra özellikle eşinin de kendisi ile birlikte zor bir dönem geçirdiğini söyledi. Alman Futbol Federasyonu'nun DFB kendisine verdiği 4 maçlık cezanın da kabul edilebilir olduğunu belirten Alpay, cezalı olduğu için Duisburg maçını tribünlerden izlediğini, burada taraftarların kendisini desteklediklerini gördüğünü söyledi. 
     Alpay, 1996 yılında yapılan Avrupa Futbol Şampiyonası'nda aldığı ''Fair Play'' ödülü ile ilgili olarak da, ''Bu ödüle bugüne kadar gerçekten sevindiğimi söyleyemem. Bu ödülden sonra daha da aşırı hale gelmiş olabilirim. Artık takımım mutlaka kazanmalı diye düşünüyorum. Bu yaklaşım bana bazı olumsuzluklar getirdi'' dedi. 
     
</TEXT>
</DOC>
