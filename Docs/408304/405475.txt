<DOC>
<DOCNO> 405475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sontur31.html </URL>
<DATE> 2005/12/21/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Okullara kayıtta "beyan" esas olacak 
</HEADLINE>
<TEXT>

     Milli Eğitim Bakanı Hüseyin Çelik, sınavla öğrenci alan okullar ile özel okullar dışındaki devlet okullarına, kayıtlar sırasında, ikametgah belgesi yerine "beyanının" esas alınacağı bir uygulama başlatılacağını bildirdi. 
     Çelik, "Yeşil Kutu Türkiye" konulu protokolün imzalanması amacıyla Dedeman Oteli’nde düzenlenen törenin ardından, gazetecilerle bir süre sohbet etti. 
     Bir gazetecinin, dün "İki parmak, 5 santimetre kar yağdı diye okulların tatil edilmemesi gerektiğini düşünüyorum" açıklamasını anımsatarak "Ancak, Ankara’nın yüksekte kalan semtlerine okul servis araçları çıkamadı" sözleri üzerine Çelik, alınacak önlemlerle bu tür sorunların çözümlenebileceğini kaydetti. 
     Bu çerçevede gelecek yıl uygulamaya koyacakları bir projeyi de gazetecilere anlatan Çelik, velilerin evlerine en yakın okullara kayıt yaptırmalarını sağlamak amacıyla bir çalışma başlattıklarını bildirdi. 
     Çelik, velilerin, oturdukları "eğitim bölgesi" içindeki bir okula kayıt yaptırmaları halinde okul servisleriyle ilgili sorunun da kendiliğinden ortadan kalkacağını ifade etti. 
     Bakan Çelik, bu kapsamda, velinin nerede oturduğuna ilişkin bir beyan formu dolduracağını belirterek, "Aksi söz konusu olursa, bu sahte beyanda bulunmak olur" diye konuştu. 
     Türkiye’de herkesin muhtarlardan kolaylıkla ikametgah belgesi alabildiğine işaret eden Çelik, bunun yeterli olmadığını, bu nedenle velilerden beyanname istenmesi uygulamasına gidileceğini belirtti. 
     Bu uygulamaya sınavla öğrenci alan Anadolu ve fen liselerinin, özel okulların ve yatılı okulların dahil olmayacağını kaydeden Çelik, "Türkiye’de yavaş yavaş beyanın esas alındığı bir yapıya gitmemiz lazım" dedi. 
     
     "PARA VERİP KAYIT YAPTIRMA" 
     Bir okul hakkında "iyi" şeklinde bir kanaat uyanınca bütün velilerin kayıt yaptırmak için o okula akın ettiklerini söyleyen Çelik, "Veliye, ’sen şuradan gelmediysen, bu yerden geldiysen para ver kaydedeyim’ diyorlar değil mi Esas sıkıntı bundan çıkıyor. Biz, bu uygulamayla bunların da önüne geçmiş olacağız. Sen Sincan’da mı oturuyorsun, senin çocuğun Keçiören’e gitmesin" diye konuştu. 
     Çelik, "beyan" uygulamasının gelecek-öğretim öğretim yılından itibaren başlatılacağını bildirdi. 
     
</TEXT>
</DOC>
