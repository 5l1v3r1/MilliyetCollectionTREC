<DOC>
<DOCNO> 400767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sonspo31.html </URL>
<DATE> 2005/12/05/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Daum Ballack dünyanın en iyi 10 futbolcusundan biri... 
</HEADLINE>
<TEXT>

     Fenerbahçe Teknik Direktörü Christoph Daum, Bayern Münih'de oynayan Michael Ballack'ın, dünyanın en iyi 10 futbolcusundan biri olduğunu söyledi. 
     Daum, Alman spor dergisi Kicker'e yaptığı açıklamada, ''Ballack, dünyanın en iyi 10 oyuncusundan biri. Diğer ünlü futbolcular, bireysel yetenekleri olan oyuncular. Ancak Ballack takım oyuncusu'' dedi. 
     Orta sahada Ballack'dan daha iyi bir oyuncu olmadığını savunan Daum, ''Orta sahada en iyi oyuncu Zidane'dı. Şimdi Ballack onu geçti. Ronaldinho'yu ise daha çok forvet oyuncusu olarak görüyorum'' diye konuştu. 
     Daha önce Ballack'ın teknik direktörlüğünü yapan Daum, bu futbolcunun şu anda verimliliğinin doruk noktasında olduğunu belirterek, ''Oynadığı maçların çoğunda iyi oyun çıkartıyor. Takımını zafere taşıyor ve önemli goller atıyor'' dedi. 
     Ballack'ın Cruyff, Beckenbauer ve Uwe Seeler karışımı bir stili olduğunu kaydeden Daum, ''Yeteneklerine bakıldığında Ballack bir Beckenbauer ya da Seeler gibi yüzyılın futbolcusu ancak onda başarılar eksik. Ballack'ın tarih yazması lazım, yazacak da'' şeklinde görüş belirtti. 

     
</TEXT>
</DOC>
