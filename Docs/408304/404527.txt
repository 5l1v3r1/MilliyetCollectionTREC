<DOC>
<DOCNO> 404527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/son/sonspo08.html </URL>
<DATE> 2005/01/01/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Memo, 15 sayı ve 9 ribauntla oynadı... 
</HEADLINE>
<TEXT>

     ABD Profesyonel Basketbol Ligi'ndeki NBA mücadeleye, bu sabaha karşı yapılan 6 maçla devam edildi. 
     Kuzeybatı Grubu'nda son sırada bulunan Utah Jazz, sahasında bir yenilgi de Sacramento Kings'den alırken, 30. maçında 19. kez sahadan yenik ayrıldı. 
     Karşılaşmada, evsahibi ekipte oyuna sonradan girerek 33 dakika sahada kalan Mehmet Okur, maçı 15 sayı, 9 ribaunt 3 hücum-6 savunma ve 1 top çalmayla tamamladı. Okur, 3 sayılık atışlarda 2'de 0, 2 sayılık atışlarda 10'da 6 ve serbest atışlarda da 4'de 3 isabet buldu. 
     Takımda ayrıca Carlos Boozer, 25 sayı, 10 ribaunt ve 6 asist, Raja Bell 14 sayı, Keith McLeod da 14 sayı, 5 ribaunt ve 11 asistle oynadı. 
     Kings'de ise Sırp forvet Predrag Stojakoviç, 26 sayı ve 6 ribaunt, Chris Webber, 25 sayı ve 5 ribaunt, Brad Miller, 17 sayı, 10 ribaunt ve 5 asist, Mike Bibby de 17 sayı, 5 ribaunt ve 9 asistle takımlarını galibiyete taşıdılar. 
     Güneybatı Grubu lideri Seattle Supersonics, İbrahim Kutluay'ın oyuna girmediği maçta, deplasmanda Charlotte Bobcats'i yenerek, 28. maçında 22. galibiyetine ulaştı. 
     Karşılaşmada konuk ekipte Rashard Lewis, 27 sayı ve 4 ribauntla en skorer oyuncu olurken, Sırp forvet Vladimir Radmanoviç, 21 sayı ve 7 ribaunt, Ray Allen da 19 sayı ve 4 asistle galibiyetin mimarları oldular. 
     Evsahibi ekipte ise üstüste 18. maçında ''double-double'' yapmasına ve kariyerinin en yüksek sayı miktarına ulaşmasına karşın ''çaylak'' oyuncu Emeka Okafor, takımını yenilgiden kurtaramadı. 27 sayı ve 10 ribauntla oynayan Okafor'un yanısıra Bobcats'de, Sloven pivot Primoz Brezec, 22 sayı ve 9 ribaunt, Gerald Wallace, 15 sayı, 5 ribaunt, 4 asist ve 4 top çalma, Kareem Rush da 15 sayılık performanslar gösterdiler. 
     Ligde Pasifik Grubu lideri Phoenix Suns'dan sonra en iyi galibiyet yüzdesine sahip ekip konumundaki Kuzeybatı Grubu lideri San Antonio Spurs, deplasmanda Los Angeles Clippers'a farklı skorla üstünlük sağlayarak, üstüste 5. galibiyetini aldı. 
     31. maçında 25. galibiyetini elde eden Spurs'de Tim Duncan, 23 sayı ve 8 ribaunt, Fransız oyun kurucu Tony Parker, 21 sayı, 5 ribaunt ve 11 asist, Brent Barry de 12 sayı ve 5 ribauntla galibiyete büyük katkı yaptılar. 
     Clippers'da da Corey Maggette'nin 17 sayı ve 10 ribaunt, Rick Brunson'ın 17 sayı, 6 ribaunt ve 8 asist, Elton Brand'in 14 sayı, 8 ribaunt ve 4 asist, Bobby Simmons'un ise 10 sayı ve 7 ribauntluk performansları galibiyete yetmedi. 
     Lige, TSİ yarın sabaha karşı yapılacak 5 maçla devam edilecek. 
     
     NBA'de, günün maçlarında alınan sonuçlar şöyle 

     Boston Celtics-Washington Wizards 108-103. 
     Charlotte Bobcats-Seattle Supersonics 97-103. 
     Utah Jazz-Sacramento Kings 102-109. 
     Denver Nuggets-Philadelphia 76'ers 97-92. 
     Los Angeles Clippers-San Antonio Spurs 79-98. 
     Houston Rockets-Milwaukee Bucks 105-90. 

     
</TEXT>
</DOC>
