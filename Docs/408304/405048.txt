<DOC>
<DOCNO> 405048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/soneko50.html </URL>
<DATE> 2005/12/20/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
ÖİB, Tüpraş için ek süre talebini kabul etti 
</HEADLINE>
<TEXT>

     Özelleştirme İdaresi Başkanlığı ÖİB , Tüpraş'ın yüzde 51'lik bölümünün satışında Koç-Shell Ortak Girişim Grubu OGG tarafından dün yapılan süre uzatımı başvurusunu olumlu buldu. 
     Alınan bilgiye göre, ilgili mevzuata göre alıcı gruba 45 günlük ek süre verildi. 
     Ek sürenin başlangıç tarihi ise normal sürenin bitimi olarak belirlendi. Buna göre alıcı firmaya verilen ek süre, 22 Aralık tarihinden başlayacak. Ancak hafta sonuna denk gelmesi nedeniyle 2 gün kısa tutulacak söz konusu süre, 3 Şubat'ta dolacak. 
     Bu arada ÖİB yetkilileri, ek süre verilmesine karşılık Koç-Shell OGG'nun bunun tamamını kullanmayabileceğini, alıcı konsorsiyumun kredi anlaşmaları için gerekli bürokratik işlemleri tamamlamasının ardından, devrin hemen gerçekleştirilebileceğini belirttiler. 
     Tüpraş'ın yüzde 51'lik bölümüne ilişkin ihaleyi 4 milyar 140 milyon dolar ile Koç-Shell Ortak Girişi Grubu kazanmıştı. 
     İhale sonrası kurulan Koç-Shell Ortak Girişim Grubu'nun Tüpraş için oluşturduğu anonim şirkette, Koç Holding yüzde 75, Aygaz yüzde 20, OPET Petrolcülük yüzde 3, Shell Overseas Investment B.V. yüzde 1,9 ve The Shell Company of Turkey Ltd. yüzde 0,1 pay sahibi bulunuyor. 
     
</TEXT>
</DOC>
