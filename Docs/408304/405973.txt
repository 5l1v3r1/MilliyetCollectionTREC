<DOC>
<DOCNO> 405973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/soneko12.html </URL>
<DATE> 2005/12/23/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Garanti Bankası hisselerinin devri tamamlandı... 
</HEADLINE>
<TEXT>

     Garanti Bankası A.Ş.'nin çıkarılmış sermayesinin yüzde 25.5'ine karşılık gelen 5 milyon 500 bin YTL nominal değerli hisse senetleri ile Garanti Bankası A.Ş. tarafından çıkarılmış kurucu paylardan 182 adedinin Doğuş Holding A.Ş. tarafından, GE Capital Corporation'un Türkiye'de kurulan iştiraki GE Araştırma ve Müşavirlik A.Ş.'ye devrinin tamamlandığı bildirildi. 
     Doğuş Holding'in, Garanti Bankası'yla ilgili olarak Borsa'ya gönderdiği açıklamada, devir konusunda Bankacılık Denetleme ve Düzenleme Kurulu BDDK tarafından gerekli onayın verildiği, sözü edilen hisselerin devir ve teslim işlemlerinin dün itibarıyla tamamlandığı kaydedildi. 
     Açıklamada, satışa konu 5 milyon 500 bin YTL nominal değerli Garanti Bankası A.Ş. hissesi için 1 milyar 555 milyon 500 bin dolar, 182 adet Garanti Bankası A.Ş. kurucu hissesi içinse 250 milyon dolar olmak üzere toplam 1 milyar 805 milyon 500 bin doların GE Araştırma ve Müşavirlik A.Ş. tarafından dün itibarıyla Doğuş Holding A.Ş.'ye nakden ödendiği aktarıldı. 
     Varılan anlaşma uyarınca, Garanti Bankası iştiraklerinden Voyoger Mediterranean Turizm Endüstrileri ve Ticaret A.Ş., Sititur Turizm Taşımacılık Organizasyon A.Ş., Lasaş Lastik Sanayi ve Ticaret A.Ş., Doğuş Hava Taşımacılığı A.Ş., Doğuş Turizm Sağlık Yatırım İşletmeleri Sanayi ve Ticaret A.Ş.'nin toplam 522 milyon 603 bin YTL bedel karşılığında Doğuş Holding tarafından Garanti Bankası A.Ş.'den devralındığı ifade edilen açıklamada, söz konusu rakamın 281 milyon YTL'lik kısmının dün Garanti Bankası A.Ş.'ye nakden ödendiği ve bakiye 241 milyon 603 bin YTL'nin yarısının devrinin takip eden birinci yılın sonunda, kalan yarısının ise devri takip eden ikinci yılın sonunda Garanti Bankası'na ödenmesine karar verildiği kaydedildi. 
     Açıklamada, devre konu kıymetlerin Garanti Bankası A.Ş.'nin 30 Eylül 2005 tarihli denetlenmiş mali tablolarında yer alan defter değeri toplamının 514 milyon 572 bin YTL olduğu ifade edildi. 
     Açıklamada ayrıca, hisse devrini takiben Garanti Bankası A.Ş. yönetim kurulundan Ferit Faik Şahenk, Süleyman Sözen, Ahmet Kamil Esirtgen, Cüneyt Sezgin, Ergun Özen, Charles Edward Alexander, Ricard Alan Laxer, Dmitri Lysander Stockton ve Daniel Noel O'Connor'un yer almasına, Yönetim Kurulu Başkanlığının Ferit Faik Şahenk ve Banka Genel Müdürlüğünün ise Ergun Özen tarafından sürdürülmesine karar verildiği de bildirildi. 

     
</TEXT>
</DOC>
