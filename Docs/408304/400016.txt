<DOC>
<DOCNO> 400016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sonsiy25.html </URL>
<DATE> 2005/12/02/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Çorum Belediyesi Meclis toplantısında "rüşvet" krizi 
</HEADLINE>
<TEXT>

     Çorum’da CHP’li Belediye Meclis üyeleri, Meclis Toplantısı’na başkanlık eden Hüseyin Kılıç’ın rüşvet iddialarında adının geçtiğini öne sürerek, toplantıyı terk ettiler. 
     Çorum Belediye Başkan Yardımcısı Hüseyin Kılıç başkanlığında Belediye Meclis Salonu’nda gerçekleştirilen toplantı öncesi gündem dışı söz alan CHP Belediye Meclisi Grubu Başkanı Ertuğrul Akkaya, rüşvet iddialarında adı geçen bir kişinin başkanlık yaptığı meclis toplantısını CHP grubu üyeleri olarak içlerine sindiremediklerini söyledi. 
     Belediye Başkanı Turan Atlamaz’ın meclis toplantılarına bilerek katılmadığını ve meclis toplantılarına gerekli saygıyı göstermediğini öne süren Akkaya, şunları kaydetti 
     "Rüşvet iddialarının usulsüzlük olduğuna karar verilmiş ve iki belediye meclis üyesi arkadaşımız göz boyamak amacıyla istifa etmişlerdir. Ancak sorumlulardan birisi olan siz sayın başkan yardımcımızın da en azından istifasını bekleriz. Eğer, istifa etmemekte kararlıysanız, CHP Grubu olarak sizin başkanlığınızdaki bir toplantıya katılmayı içimize sindiremiyoruz. Bundan sonra da sizin başkanlık yaptığınız meclis toplantılarına katılmayacağız." Akkaya’nın konuşmasının ardından CHP’li 11 meclis üyesi salonu terk etti. 
     Hüseyin Kılıç, yaptığı açıklamada, Belediye Başkanı Turan Atlamaz’ın rahatsızlığı nedeniyle 10 gün raporlu olduğunu ve bu nedenle kendisinin toplantılara vekaleten başkanlık yaptığını bildirdi. 
     Belediyedeki rüşvet iddialarını ise bazı siyasi parti üyelerinin bir fırsat gibi kullandığını öne süren Kılıç, şöyle konuştu 
     "Mahkeme sonucu kesinleşmeden hiç kimse suçlu değildir. Birileri kendi vicdanlarında bunları yapıyorlarsa onlar kendilerini yargının yerine koymuşlardır. CHP meclis grubu üyeleri ellerinde olsa AK Parti’li tüm belediye meclis üyelerinin istifasını isterler. Çorum halkının sorunlarının biriktiği bir zamanda sudan sebeplerle toplantının terk edilmesi yanlıştır. Bu davranış, çalışmaları engelleme ve iktidarın önünü kesmek gibi anlaşılmaktadır." Kılıç, daha sonra yeterli çoğunluk sağlanamadığı gerekçesiyle meclis toplantısının 5 Aralık Pazartesi gününe ertelendiğini, ancak daha sonra yeterli çoğunluk olan 17 kişinin salondu mevcut olduğunu belirterek toplantıya devam etti. 
     Çorum Belediye Meclisi’nde CHP’nin 11, AK Parti’nin ise 20 üyesi bulunuyor. 
     Bu arada, Çorum Belediyesi’nde rüşvet iddialarında adları geçen Belediye Başkan Yardımcısı Selim Sever ile İmar Komisyonu Başkanı Nurettin Yıldırım bir süre önce görevlerinden istifa etmişlerdi. 
     
</TEXT>
</DOC>
