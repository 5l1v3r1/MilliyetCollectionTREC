<DOC>
<DOCNO> 405356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/soneko33.html </URL>
<DATE> 2005/12/21/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Tarım Bakanı Türkiye, kendi ihtiyacı için buğday ithal etmeyecek 
</HEADLINE>
<TEXT>

     Tarım ve Köyişleri Bakanı Mehdi Eker, Türkiye'nin kendi ihtiyacına yönelik kaliteli buğday üretimini yapar hale geldiğini belirterek, ''Kendi ihtiyacımıza binaen buğday ithalatı yapılmayacak. Ancak Türkiye, buğday dış ticaretine kapılarını kapatacak değildir. Alacaktır, satacaktır'' dedi. 
     Stratejik, Teknik, Ekonomik Araştırmalar Merkezi, STEAM tarafından Bilkent Otel'de düzenlenen Birinci Buğday Politikaları Arenası'nın açılışında konuşan Eker, ''buğday ile koyun, gerisi oyun'' deyişini hatırlatarak, Türkiye açısından buğdayın önemli olduğunu vurguladı. 
     Türkiye'de 2.8 milyon çiftçinin 1,5 milyonunun buğday ürettiğini hatırlatan Eker, toplumun geniş kesimlerini ilgilendirmesi nedeniyle buğdayın tarım ve siyaset politikalarının belirlenmesinde etkili olduğunu kaydetti. 
     Yaklaşık 9 milyon hektar alanda buğday ekilmesine rağmen, verimin dünya ortalamalarının altında olduğuna işaret eden Eker, uygulanan politikalar sayesinde Türkiye'nin kendi ihtiyacını karşılayacak kaliteli buğday üretimini gerçekleştirir hale geldiğini, ancak buğday dış ticaretine kapıları kapatmanın mümkün olmadığını söyledi. 
     Konuşmasında, Un Sanayicileri Federasyonu Genel Sekreteri Edip Aktaş'ın, ''TMO kalite analizi yapmadan ürün alıyor. TÜİK'in 21.5 milyon ton açıklamasına rağmen Türkiye'nin buğday üretimi 18 milyon tondan fazla değil'' şeklindeki eleştirilerini de yanıtlayan Eker, TMO'ya protein analizi yapacak cihazların alınması için Dünya Bankası'ndan ARIP Projesi kapsamında 4.5 milyon dolar kaynak sağlandığını bildirdi. 
     
     ''TÜİK'İN RAKAMLARINI KABUL ETMEK ZORUNDAYIZ'' 
     TÜİK'in Türkiye İstatistik Kurumu açıkladığı 21.5 milyon tonluk buğday üretim rakamına inanmak zorunda olduklarını ifade eden Eker şöyle konuştu 
     ''O zaman 70 milyon nüfusa da ihracat rakamlarına da açıklanan hiçbir rakama da inanmamamız lazım. 
     DİE'nin TÜİK rakamlarına şurada inanıyorum, burada inanmıyorum diyemeyiz. Yüzde 100'ü doğru değildir, ama bu bir trendi gösteriyor.'' Uygulanan sertifikalı tohumluk programı ve süneyle etkili mücadele sonucunda Türkiye'de üretilen buğdayın kalitesinin ve üretiminin arttığına işaret eden Eker, sanayicinin piyasaya girmemesi nedeniyle TMO'nun tek aktör durumuna geldiğini, 4.7 milyon tonu buğday olmak üzere bu yıl 5 milyon tondan fazla hububat almak zorunda kaldığını hatırlattı. 
     Eker, ''1.9 milyon insan pazara buğday getiriyor. Almak durumundaydık. Emanet alımı sistemi makbuz senedi gelişseydi, küçük çiftçiler pazara inmekte acele etmezdi. Ama bu bir alışkanlık meselesi. Gelecek yıllarda sistemin oturmasını bekliyoruz. Başka çaresi yok. Çok sayıda üretici, örgütsüz olduğu için ofisin önünde yığılıyor. Kimse almıyorsa ofis almak zorunda'' diye konuştu. 
     
     TARIM KANUNU 
     TBMM Genel Kuruluna gelen Tarım Kanunu'nun çıkması halinde tarımla ilgili desteklerde önemli değişiklikler olacağını ifade eden Eker, ürün desteği, fark ödemesi, havza planlaması, ürün deseni oluşturulması yönündeki düzenlemelerle sorunların çözümü konusunda önemli adımlar atılacağını bildirdi. 
     Ürünlere fark ödemesi yapılması halinde piyasa fiyatlarına müdahaleye gerek kalmayacağını vurgulayan Eker, ''O zaman piyasa düzelir. Dahilde işleme rejimine gerek kalmaz, kaynaklar etkili kullanılır'' dedi. 
     Türkiye'de çiftçiler ile kırsal alanda yaşayan insanların aynı kişi kabul edilmesi nedeniyle uygulanan politikalarda önemli sorunlar yaşandığını, rasyonellikten ve kaliteden uzaklaşıldığını anlatan Eker, ''Bununla ilgili suçlanacak biri varsa o biz değiliz. Biz durumu düzeltiyoruz. AB'de kural neyse yapıyı biz ona uydurmak zorundayız. Biz nereden aldık, nereye getirdik, bu değerlendirilmeli. Üç yılda yaptıklarımız, geçmiş dönemde total olarak yapılanlardan fazla'' değerlendirmesinde bulundu. 
     
     DTÖ KARARLARI 
     Dünya Ticaret Örgütü'nün DTÖ Hong Kong'ta yapılan son toplantısında alınan ''tarımda ihracat sübvansiyonlarının 2013'e kadar kaldırılması'' kararını da değerlendiren Eker, bunun Türkiye açısından çok önemli olduğunu belirtirken, ''AB 100'e üretiyor 60'ı kadar destek veriyor. Kim nasıl rekabet edecek. Parası olan kuralı koyuyor'' diye konuştu. 
     Bakan Eker sanayicilerin TMO'nun satış fiyatlarını artırmasın ilişkin eleştirilerini de yanıtlarken, ''Fiyat düşüşlerini neden söylemiyorsunuz Fiyat istikrarı önemli bunu kabul ediyoruz. Ama düşüş konusunda eleştirirken 140 dolardan 132 dolara düşünce neden söylemiyorsunuz '' dedi. 
     
</TEXT>
</DOC>
