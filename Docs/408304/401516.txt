<DOC>
<DOCNO> 401516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/ekonomi/eko02.html </URL>
<DATE> 2005/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçak sigarada işbirliği 
</HEADLINE>
<TEXT>


Devlet Bakanı Tüzmen, 2005'in 11 ayında 8.6 milyon YTL'lik kaçak sigara ele geçirildiğini, kaçakçılıkla mücadele için bundan böyle özel sektör ve devletin işbirliği yapacağını söyledi 

ANKARA Milliyet 

Türkiye'de kaçak ve sahte sigaranın toplam pazar içindeki payının yüzde 10 - 15 olduğunu söyleyen Devlet Bakanı Kürşad Tüzmen, "2005'in 11 ayında 8.6 milyon YTL tutarında kaçak sigara ele geçirildi. Kaçak yakalama performansını yukarı çekmek için özel sektör ve devlet, işbirliği yapacak" dedi. 
Bu kapsamda, 1 Ocak 2006 yılı itibariyle yeni bandrol uygulamasına başlanacak. Ayrıca sektörde faaliyet gösteren firmalar, Gümrük Müsteşarlığı ile istihbarat bilgilerini paylaşacak. Bu arada 2004 yılında, 9.8 milyon YTL tutarında kaçak sigara ele geçirilmişti. 

'Transit ülke olduk' 
Gümrük Müsteşarlığı ile sigara firmaları arasında imzalanan Sahte ve Kaçak Sigara ile Mücadele İşbirliği Protokolü törenine katılan Tüzmen, yasadışı sigara ticaretinin yüksek kazanç getirdiğini ve 1 TIR dolusu kaçak sigarada vergi kaybının yaklaşık 1 milyon dolar olduğu söyledi. 
Tüzmen, sigara kaçakçılığının terörist örgütleri finanse ettiğini belirtti. 
Kaçak sigara ticaretinin toplam pazardaki payının 11 - 15 milyar adet, yani yüzde 10 - 15 düzeylerinde olduğunun tahmin edildiğini kaydeden Tüzmen, Çin ve Irak'ta üretilen sahte sigaraların büyük tehdit oluşturduğunu açıkladı. Tüzmen, Türkiye'nin Avrupa ülkelerine yapılan sigara kaçakçılığı açısından transit ülke konumunda bulunduğunu da bildirdi. 
Yüksek oranda vergilendirmeden dolayı, sigara kaçakçılığında Türkiye'nin cazip bir pazar olduğunu açıklayan Tüzmen, "Vergilerin ayarlanması lazım" diye konuştu. 


</TEXT>
</DOC>
