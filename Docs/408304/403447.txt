<DOC>
<DOCNO> 403447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sonspo35.html </URL>
<DATE> 2005/12/14/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
Sakaryaspor, Teknik Direktör Sevim ile yollarını ayırdı 
</HEADLINE>
<TEXT>

     İkinci Futbol Ligi A Kategorisi takımlarından Sakaryaspor, teknik direktör Hikmet Sevim ile yollarını ayırdı. 
     Sakaryaspor Kulüp Başkanı Selahattin Aydın, alt yapı tesislerinde düzenlediği basın toplantısında, teknik direktör Hikmet Sevim'in önceki akşam kendileriyle görüşerek takımdaki görevinden ayrılmak istediğini bildirdiğini kaydetti. 
     Sevim ile karşılıklı görüşerek yollarını ayırdıklarını ifade eden Aydın, ''Sevim, bize göre başarılı bir teknik direktördü. Ligdeki puan durumumuzdan memnunuz. Ama bir türlü kendisiyle anlaşamadık. Hocayla aramızda kan uyuşmazlığı oldu'' dedi. 
     
     ''BİR DAHA SAKARYALI TEKNİK DİREKTÖR ALMAYACAĞIZ'' 
     Yeni bir teknik direktör için görüşmelere başladıklarını belirten Aydın, ''Bir daha Sakaryalı teknik direktör almayacağız'' dedi. 
     Hikmet Sevim'in daha önce de birlikte çalıştıkları teknik direktörler gibi Sakaryalı olduğunu hatırlatan Aydın, şöyle konuştu 
     ''Geçmişimizde Sakarya'nın yetiştirdiği insanlara yeterince kucak açtık. Bir daha Sakaryalı teknik direktör almayacağız. Daha önce birlikte görev yaptığımız Sakaryalı arkadaşlarımıza ne basın ne de taraftar sahip çıktı. Bir aksilik olmazsa kesinlikle yerli hoca düşünmüyoruz. Başarısızlık da başarı da mevcut ekibimiz sayesinde oldu. Sevim ile iyi bir şekilde ayrıldık. Artık kendi yolumuza devam edeceğiz. Bu hafta takımı maça, yardımcı antrenörümüz Adem Erbay ve kaleci antrenörümüz Bayram Berber hazırlayacak. Önemli bir maç. Düşüncemizi, fikrimizi bu maça ayarlayarak yoğunlaşmalıyız. Ligdeki puanları yine bu ekip topladı. Bursaspor maçında da kendilerinden başarı bekliyoruz.'' Aydın, ayrıca ismini vermek istemedikleri bir teknik direktörle anlaşmak üzere olduklarını da sözlerine ekledi. 
     
</TEXT>
</DOC>
