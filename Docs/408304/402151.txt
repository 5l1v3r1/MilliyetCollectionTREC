<DOC>
<DOCNO> 402151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sontur30.html </URL>
<DATE> 2005/12/09/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
İnşaatta başsız erkek cesedi bulundu 
</HEADLINE>
<TEXT>

     İzmir’in Buca İlçesi’ndeki bir inşaatta, başı olmayan erkek cesedi bulundu. Çöplükte kesik başı arayan ekipler, öldürülen kişinin kimliğinin belirlenmesi için çalışmalarını sürdürüyor. 
     Alınan bilgiye göre, Şirinyer Semti 320 Sokak’taki inşaatta çalışan işçiler, giriş katındaki bir bölümde başı olmayan erkek cesedi buldu. İşçilerin durumu bildirmesi üzerine olay yerine gelen emniyet ekipleri, bölgede inceleme başlattı. 
     Üst kısmı çıplak olan kişinin vücudunda 7 bıçak darbesi bulunduğunu belirleyen ekipler, 20-25 yaşlarında olduğu tahmin edilen kişinin kesik başının çöpe atılması ihtimali üzerine, çevredeki çöp kutularını kontrol etti. 
     Çöplerin toplanmış olduğunun görülmesi üzerine çöp kamyonunun yerini tespit eden polis ekipleri, aracı durdurarak çöpleri boşalttırdı. 
     Çöpte öldürülen kişiye ait olduğu sanılan kanlı bir ceket bulundu. 
     Ceket, incelenmek üzere Olay Yeri İnceleme Şube Müdürlüğü ekipleri tarafından götürüldü. 
     Olayla ilgili soruşturma sürdürülüyor. 
     
</TEXT>
</DOC>
