<DOC>
<DOCNO> 407818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/guncel/gun12.html </URL>
<DATE> 2005/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kültür ve Sanat Büyük Ödülü Cansever'in 
</HEADLINE>
<TEXT>


ANKARA AA 

Kültür ve Turizm Bakanlığı Güzel Sanatlar Genel Müdürlüğü'nce her yıl verilen Kültür ve Sanat Büyük Ödülü'ne bu yıl mimarlık dalında Doç. Dr. Turgut Cansever'in layık görüldüğü açıklandı. 
Kültür ve Turizm Bakanlığı'ndan yapılan açıklamada ödülün, özgün eser, uygulama, yorum veya bilimsel araştırmalarıyla Türk kültür ve sanatının gelişmesine katkıda bulunan kişi, topluluk veya kuruluşları devlet adına ödüllendirmek amacını taşıdığı bildirildi. Açıklamada, Kültür ve Turizm Bakanlığı Müsteşarı Prof. Dr. Mustafa İsen'in de yer aldığı seçici kurulun, 2005 Büyük Ödülü'nün Cansever'e verilmesini kararlaştırdığı ifade edildi. Cansever'in Türk mimarisinin tarihsel kökleriyle bağlantılarını koparmadan çağdaş çizgiyi yakalayabilmiş ender mimarlardan biri olduğu kaydedildi. 



</TEXT>
</DOC>
