<DOC>
<DOCNO> 401943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/yasam/yas03.html </URL>
<DATE> 2005/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kampuslar şehir dışına taşınmalı' 
</HEADLINE>
<TEXT>


MEHMET DEMİRKAYA İstanbul 

İstanbul Büyükşehir Belediye Başkanı Kadir Topbaş, okumak için İstanbul'a gelen üniversite öğrencilerinin "ciddi yoğunluk" yarattığını belirterek, kampusların çevre illere taşınması önerisinde bulundu. 
Topbaş, Radisson Sas Otel'de Marmara ve Boğazları Belediyeler Birliği Meclis Toplantısı'nın ardından, basın mensuplarının çeşitli konulardaki sorularını yanıtladı. Topbaş, bir soru üzerine üniversitelerin, kapasitelerini genişletmek yerine Marmara bölgesinde yeni kampuslar oluşturmayı düşünmeleri gerektiğini söyledi. 

'Ulaşım problem olmaz' 
Topbaş, "Çanakkale'de, Balıkesir'de, Bilecik'te, değişik yerlerde kampuslar oluşturarak belirli birimlerini oraya dağıtabilirler. Ulaşım açısından da bir problem olacağını düşünmüyorum." dedi. Öğrenci yoğunluğu sebebiyle sıkıntılar yaşandığını kaydeden Topbaş, "İstanbul'daki üniversiteler master, doktora düzeyinde eğitim veren birimler olmalı. Kampuslar diğer yerlere kaydırılmalı. Bir mimar, bir vatandaş olarak bunu öneriyorum." dedi. Topbaş şöyle devam etti "Kent merkezi dışında, İstanbul'a yeni katılan alanlarda da üniversiteler yapılabilir. Ancak, tercihlerini daha çok çevre illerde düşünmelerini, stratejik olarak daha doğru buluyorum." 



</TEXT>
</DOC>
