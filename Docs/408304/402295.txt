<DOC>
<DOCNO> 402295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/son/sondun10.html </URL>
<DATE> 2005/12/10/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
İçki yasağı Amerikan basınında... 
</HEADLINE>
<TEXT>

     Los Angeles Times gazetesi Türkiye’deki içki yasağının laik kesim tarafından "İslami kökenli hükümetin günlük hayatta dinini yerini güçlendirmek istediği" eleştirilerine maruz kaldığını belirtti. 
     Türkiye’de son dönemde yoğun biçimde tartışılan içki yasağı Amerikan basınına da konu oldu. Los Angeles Times gazetesi içki yasağının, laik kesim tarafından "İslami kökenli hükümetin günlük hayatta dinin yerini güçlendirmek istediği" eleştirilerine maruz bırakıldığını aktardı. 
     
     ATATÜRK KARŞILAŞTIRMASI 
     1923 yılında Atatürk tarafından laik sistemin getirilmesinin ardından Türkiye’nin İslam dünyası arasında en Batılı ülkelerden biri olduğuna dikkat çeken LAT, 
     Atatürk’ün ardından alkol özgürlüğünün Türkiye’nin modern toplumu ile iç içe oluğunu belirtti. 
     Alkol tartışmasının, AKP’ye bağlı belediyelerde alkol satan yerlerin şehir dışındaki kırmızı bölgelere taşınması planları ardından başladığı kaydedilen haberde, konu ile ilgili tartışmaların, söz konusu yasağın Ege ve Akdeniz’de turizmi etkileyebileceği yönünde çıkan haberlerden sonra iyice alevlendiği belirtildi. 
     
     "ERDOĞAN DA YASAĞI DESTEKLİYOR" İDDİASI 
     Amberin Zaman imzalı haberde, Başbakan Recep Tayyip Erdoğan’ın da "belediyeler kötü örnek olmamalı" sözleriyle yasağa destek verdiği ifade edildi. 
     Erdoğan Hükümeti’nin göreve başladığı günden bu yana içkilere yönelik vergileri düzenli bir biçimde arttırdığı kaydedilen haberde, uzmanların örneğin biraya yönelik vergileri yüzde 450 artırıldığı, bu oranın AB ortalamasının üç katından fazla olduğu belirtildi. 
     Gazete, Kemal Unakıtan’ın da daha önce "İnsanlara içki içmeyin diyemeyiz biz de vergileri arttırıyoruz" dediğini hatırlattı. 
     
     EMİN ŞİRİN’DEN ELEŞTİRİ 
     Konu ile ilgili olarak Los Angeles Times’a konuşan ANAP İstanbul milletvekili Emin Şirin de bu tür gelişmelerin, "Hükümetin İslami refleksleri terk etmediğinin" göstergesi olduğunu dile getirdi. 
     Hükümet’in bunu bir sağlık ve güvenlik konusu olarak göstermeye çalışmasını da eleştiren Şirin, "Eğer gerçekten ciddi olsalardı işe, Türkiye’de daha ciddi bir sağlık sorunu olan sigarayı yasaklamakla başlarlardı" dedi. 

ANKA 
     
</TEXT>
</DOC>
