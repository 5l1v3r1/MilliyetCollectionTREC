<DOC>
<DOCNO> 402729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/soneko30.html </URL>
<DATE> 2005/12/12/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Telsim ihalesi yarın yapılacak... 
</HEADLINE>
<TEXT>

     Uzan Grubu borçları nedeniyle Tasarruf Mevduatı Sigorta Fonu'na TMSF devredilen Telsim Mobil Telekomünikasyon Hizmetleri A.Ş.'nin satış ihalesi, yarın İstanbul'da yapılacak. 
     2 milyar 804 milyon dolar muhammen bedelli şirketin ihalesine, Endeks Holding ve Alman Otto ortaklığıyla oluşturulan Endeks Telekom İletişim Hizmetleri A.Ş.'nin çekilmesinin ardından, İngiltere'den Vodafone Telekomünikasyon A.Ş., Mısır'dan Orascom Akdeniz İletişim Hizmetleri A.Ş., Rusya'dan Sistema Telekomünikasyon A.Ş., Kuveyt'ten MTC Telekomünikasyon ve İletişim Hiz. Tic. A.Ş., Dubai'den Etisalat Telekomünikasyon A.Ş. ve Dubai'den Uluslararası Yatırım ve Telekomünikasyon A.Ş.'nin katılması bekleniyor. 
     Swissotel'de gerçekleştirilecek açık artırmada, teslim edilen idari belgeleri yeterli görülen katılımcıların mali tekliflerinin yer aldığı ve Bayındırbank kasasında saklanan şeffaf kutu açılarak, kısa liste oluşturulacak. 
     Kısa liste oluşturma aşamasında, en yüksek teklif veren teklif sahibinden başlamak üzere aşağıya doğru sıralama yapılacak. 
     En yüksek teklif veren teklif sahibi de dahil olmak üzere, en yüksek teklifin yüzde 70'ine eşit ya da daha yüksek teklif vermiş olan en fazla 5 teklif sahibi açık artırmaya alınacak. 
     En yüksek teklif veren teklif sahibinin teklifinin yüzde 70'ini veren katılımcı sayısı 3'ten az olursa, en yüksek teklif veren de dahil olmak üzere sayı 3'e tamamlanacak. 
     İhale, kapalı zarfla alınan tekliflerin sıralanması ve açık artırmaya katılacak katılımcıların belirlenmesinden sonra kapalı zarfla verilen en yüksek tekliften başlamak üzere açık artırma ile devam edecek. 
     Açık artırma, teklif sahiplerinin TMSF Telsim Varlıkları Ticari ve İktisadi Bütünlüğü Satış Komisyon huzurunda sözlü olarak tekliflerini sunmaları suretiyle gerçekleştirilecek. Pey aralıkları 20 milyon Amerikan doları ve katları olmak üzere azami 100 milyon Amerikan Doları olacak. 
     Teklifler peşin bedel üzerinden verilirken, Telsim Varlıkları açık artırma aşamasında en yüksek teklif veren teklif sahibinin 3 kere duyurulmasından sonra Kurul'un onayına sunulmak üzere ihale edilecek. 
     Şirketin 2.8 milyar dolarlık muhammen bedeliyle satılması halinde bile önemli miktarda bir doğrudan yabancı sermaye girişi sağlanacak. 
     
     TÜRK FİRMALARI TEKLİF AŞAMASINA KATILMADI 
     Ön yeterlilik alan ve Satelko İletişim ile ihaleye girmeyi planlayan Sabancı Holding, ihalede ortaklık için görüştüğü France Telecom'un iştiraki Orange'nin ihaleye katılmama kararına paralel olarak Telsim ihalesine teklif vermeme kararı aldığını bildirmişti. 
     İhale sürecinde ön yeterlilik alan Koç Holding'e bağlı Koç Bilgi Grubu İletişim ve Teknoloji Hiz. A.Ş. ile Doğan Holding'e bağlı D Telekomünikasyon Yatırımları A.Ş. de Telsim ihalesine teklif vermemişti. 
     
     MOTOROLA'YA EK ÖDEME YAPILABİLİR 
     Telsim, satış sürecinde önemli bir sorun olarak görülen borçlar konusunda Nokia'dan sonra Motorola'yla da Ekim ayında anlaşmaya varılmıştı. 
     Motorola'nın, çeşitli ülkelerde Telsim aleyhine açtığı tüm davalardan ve Türkiye Cumhuriyeti aleyhine ICSID Uluslararası Yatırım Anlaşmazlıkları Çözüm Merkezi nezdinde açtığı davadan gayrıkabilirücu feragat ettiği belirtilmişti. 
     Anlaşmaya göre, Motorola Telsim'den olan alacaklarını 500 milyon dolar karşılığı Bayındırbank'a temlik etti. Motorola'ya Telsim varlıklarının satış bedelinin 2 milyar 500 milyon doları aşması halinde, aşan bedelin yüzde 20'si kadar ilave ödeme yapılacak. 
     Motorola, Uzan Ailesi aleyhine New York'ta açtığı RICO davası kapsamında Uzan ailesine yönelik dava ve takip haklarından Türkiye ve belirli ülkelerde feragat etti. Bu feragat, yönetim ve denetimi TMSF'de bulunan Uzan Grubu şirketleri aleyhine olan takip haklarını da kapsıyor. 
     Telsim'in altyapısının büyük bölümünü kuran Motorola'nın Türkiye Genel Müdürü Murat Öngör de geçtiğimiz günlerde yaptığı açıklamada, Motorola olarak ihaleyi kazanacak teklif sahibi ile çalışmayı sabırsızlıkla beklediklerini belirtmişti. 
     
     TELSİM 
     1998 yılında alınan ve 2023'e kadar geçerli GSM lisansı ile Mayıs 1994'ten bu yana Türkiye'de GSM 900 hizmeti sunan Telsim'in abone sayısı 10 milyon civarında bulunuyor. 
     Şirketin, Ağustos 2005 itibarıyla dünyada 169 ülkede 409 operatörle roaming, 42 ülkede 81 operatörle ise GPRS roaming anlaşması bulunuyor. 
     Telsim'in geçen yıl 700 milyon dolar civarında olan cirosunun, bu yıl sonunda 1 milyar doların üzerinde gerçekleşmesi öngörülüyor. 
     Telsim Genel Müdürü Mehmet Taşaltın, geçtiğimiz ay yaptığı açıklamada, şirketin devlete 1 katrilyon liranın üzerinde para ödediğini ve bunun 250 trilyon lirasının 2003 ile öncesine ait geçmiş yıllar borçlarından oluştuğunu bildirmişti. 
     
</TEXT>
</DOC>
