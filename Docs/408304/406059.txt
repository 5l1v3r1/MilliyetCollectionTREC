<DOC>
<DOCNO> 406059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sonspo21.html </URL>
<DATE> 2005/12/23/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
İşte Carlos gerçekleri 
</HEADLINE>
<TEXT>

     Aziz Yıldırım’ın, kulübün 100. kuruluş yılı için vaat ettiği İki Dünya Yıldızı’ndan birinin Roberto Carlos olma ihtimali çok yüksek. Ancak sarı lacivertlilerin hayallerine kavuşmaları hiç de kolay görünmüyor... 
     
     Ona ihtiyaç var ama... 

     Roberto Carlos da Silva... O, Sarı-Lacivertli taraftarların rüyalarını süslüyor. Fenerbahçe Başkanı Aziz Yıldırım’ın, kulübün 100. kuruluş yılında İstanbul’a getirmeyi vaat ettiği İki Dünya Yıldızı’ndan biri olma ihtimali çok yüksek. Kadro yapısı ve teknik açıdan da Fenerbahçe’nin onun gibi mevkisinin en iyisine ihtiyacı var. Ancak 32 yaşındaki süper solağı, 96-97’den beri formasını giydiği Real Madrid’den koparmak hayli zor... 
     
     2007’de serbest kalıyor 

     Brezilyalı yıldızın, Real ile sözleşmesi 2007’de sona eriyor. Daha önce kulüpten ayrılmaya karar veren Sambacı, bugünlerde en kötü ihtimalle sözleşme bitim tarihine kadar takımında kalma kararı aldı. Roberto Carlos, Eflatun-Beyazlılar’dan sonra ise Brezilya’ya dönmeyi hedefliyor. Çünkü kariyerinin sonbaharına demir atan yıldız futbolcu, artık stresi kaldıramayacak bir hale geldiğini belirtip futbola ülkesinde veda edeceğini söylüyor. 
     
     Real Resmi teklif yok 

     Kariyerinde 9 Uluslararası Kupa kazanan Carlos, futbol hayatını, babasının da forma giydiği çocukluk aşkı Santos’ta noktalamak istiyor. Sambacı, Katar’dan gelen müthiş teklife de hayır’ demişti. Araplar, sezon başına 7 milyon Euro olmak üzere 3 yıllık sözleşme önermişti. Fenerbahçe’nin henüz Real’e resmi teklif yapmadığı öğrenildi. Şartlar hayli ağır, ama Yıldırım ve kurmaylarının transferdeki işbitiriciliği de taraftarın güvencesi. 

     
</TEXT>
</DOC>
