<DOC>
<DOCNO> 400655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sondun41.html </URL>
<DATE> 2005/12/05/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Rumsfeld Irak'a, Türkiye üzerinden giremediğimiz için direniş güçlendi 
</HEADLINE>
<TEXT>

     ABD Savunma Bakanı Donald Rumsfeld, Irak savaşı sırasında ABD'nin 4'üncü Piyade Tümeni'nin Türkiye üzerinden kuzey Irak'a girememesinden dolayı, Irak'ta işgale karşı oluşan direnişin sanılandan daha güçlü olduğu görüşünü yineledi. 
     Rumsfeld, Johns Hopkins Universitesi'nde yaptığı konuşmada, Irak'taki savaşta nelerin önceden yapılan hesaplara göre gitmediğinin sorulması üzerine, örneğin 4'üncü Piyade Tümeni'nin Türk topraklarından kuzey Irak'a girmesinin planlandığını, ancak 1 Mart tezkeresinin az farkla TBMM'de kabul edilmediğini hatırlattı. 
     Savunma Bakanı Rumsfeld, ''Dolayısıyla 4'üncü Piyade Tümeni, kuzeyden giremedi ve Sünni üçgeni üzerinde önceden planlanan baskıyı kuramadı. Tümen, güneyden geldi, ancak bu daha uzun zaman aldı. Sonuçta direniş, insanların hesapladığından daha geniş oldu'' dedi. Rumsfeld, konuşmasında, Irak'taki duruma ilişkin genel olarak ''pozitif bir tablo çizdi'' ve Amerikan halkına da Irak'a iyimser gözle bakması çağrısında bulundu. 
     Bakan Rumsfeld, ''Sorumlu davranmak için, Irak'ta başarının, terörist saldırıların olmamasına bağlanmasına son verilmesi gerek'' diye konuştu. 
     Rumsfeld, medyanın savaşı yansıtma biçimini de eleştirerek, ''Bir yalan ortaya atılıyor ve dünyaya ışık hızıyla yayılıyor. Amerikan halkının gördüğü ve okuduklarıyla Irak halkının düşünceleri arasında zıtlık var'' dedi. 
     
</TEXT>
</DOC>
