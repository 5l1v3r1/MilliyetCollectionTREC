<DOC>
<DOCNO> 400552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/ekonomi/eko03.html </URL>
<DATE> 2005/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Faiz artırımı dolara yaradı 
</HEADLINE>
<TEXT>


Avrupa Merkez Bankası'nın çeyrek puanlık faiz artırımına karşın dolar, euro karşısında yüzde 1 daha değer kazandı. AMB'nin FED gibi uzun soluklu artırım yapmayacağı sinyali doları güçlendirdi 

Finans atölyesi SONGÜL HATISARU 

Siyasi baskılara boyun eğmeyen Avrupa Merkez Bankası AMB son 5 yıldır ilk kez faiz artırdı. AMB kısa vadeli faizi yüzde 2'den, 2.25 seviyesine çekti. Euro Bölgesi'nde enflasyon yüzde 2.5'larda seyrediyor. Avrupa yavaş yavaş artan enflasyon baskısının yanı sıra düşük büyüme hızıyla da uğraşıyor. AB'de 2005 ortası itibariyle büyüme yüzde 1 civarında. 
AB'li siyasiler yeni yeni başlayan canlanmanın desteklenmesi için faiz artırımına gitmenin doğru olmayacağını telkin etmeye çalışıyorlardı. Ancak AMB öncelikli hedefinin fiyat istikrarı olduğunun altını çizdi. Alman Maliye Bakanlığı'ndan gelen baskılara kulak asmadı. 
Faiz artırımı öncesinde 1.1800 seviyesinde bulunan euro dolar paritesi faiz artırımından sonra 1.1700 seviyesine çekilirken özellikle Amerika'da açıklanan son verilerin güçlü büyümeye işaret etmesi de doların euro karşısında güçlenmesine neden oldu. 

Dolar güçlendi 
AMB Başkanı Trichet'in önceki hafta yaptığı konuşmanın ardından piyasa bir faiz artırımını kesin olarak bekliyordu. Bu beklentinin ardından euroya talep geldi. Ancak faiz artırımının gerçekleşmesinin ardından beklenti gerçekleştiği için uluslararası fonlar tekrar euro satıp dolar aldı. 
Faiz artırımına karşın euronun değil de doların yükselmesinin arkasındaki dinamik ise AMB'nin açıklamalarından kaynaklandı. AMB faiz artırımların FED'in yaptığı gibi uzun soluklu olmayacağının da sinyallerini vermesi parite üzerinde etkili oldu. 

Rüzg r dolardan yana AMB'nin arka arkaya faiz artırımına gidilmeyeceği şeklindeki açıklamasında bize göre son derece samimi. Çünkü AB bölgesinde enflasyon yüzde 2.5 seviyesinde. AMB'nin enflasyon hedefi ise yüzde 2. 
Trichet'in son açıklamalarının ardından AB bölgesinde enflasyonist bekleyişlerde bir gerilime oldu. Dolayısıyla ABD ile AB arasındaki faiz getiri makasının açılmaya devam edeceği, dolardaki değer kazancının bir süre devam edeceği görülüyor. 
Kısa vadede beklentimiz euro dolar paritesinin 1.15 seviyesini test etmesi, 2006'nın ikinci yarısında ABD'nin cari açık problemlerinin artmaya devam etmesinin de etkisiyle paritenin hızlı şekilde 1.30 seviyelerine ulaşabileceği yönünde. 

Faiz getiri makası Bize göre enflasyonun seyri yanı sıra AMB, ABD ile faiz getiri makasının çok açılmaması için de 2006'nın sonuna doğru tekrar bir faiz artırımı yapabilir. 
Öte yandan önceki gün açıklanan kişisel gelirler verisinde FED'in en çok takip ettiği gösterge olan kişisel harcamalar fiyat endeksindeki artış oranının yüzde 0.2'lik beklentiye karşın yüzde 0.1 olarak gerçekleşmesi ve yıllık artışın yüzde 1.8'e gerilemesi ABD'deki faiz artırımlarının da 2006 yılının ilk yarısından sonra durabileceği beklentimizi korumamıza yol açıyor. Böyle bir senaryonun gerçekleşmesi durumunda euro dolar paritesiyle ilgili beklentimiz doların bir süre daha euro karşısında değer kazansa da euronun ABD'de de faiz artırımlarının sona ermesiyle birlikte ciddi bir toparlanma içine girebileceği yönünde. 


</TEXT>
</DOC>
