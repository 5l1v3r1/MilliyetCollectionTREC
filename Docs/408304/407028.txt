<DOC>
<DOCNO> 407028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sonsiy09.html </URL>
<DATE> 2005/12/27/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
'Primsiz Ödemeler Yasa Taslağı’nda çeyiz yardımı da var... 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, Sosyal Yardımlar ve Primsiz Ödemeler Yasa Taslağı’nın ölen sigortalının eşi ve kızları evlenirken 12 maaş tutarında yardım yapılmasını öngördüğünü belirtti. 
     Başesgioğlu, İstihdama Hazırlama Eğitimleri Projesi’nin sertifika törenine katılmak üzere Ankara Sanayi Odası’na gelişinde gazetecilerin sorularını yanıtladı. 
     Bakan Başesgioğlu, sosyal güvenlik reformu çerçevesinde hazırlanan Sosyal Yardımlar ve Primsiz Ödemeler Yasa Taslağı’nın ölen sigortalının eşi ve kızlarına evlenirken 12 maaş tutarında yardım yapılmasının öngörüldüğünü anımsatarak, bunu nasıl değerlendirdiğini soran gazeteciye, şu yanıtı verdi 
     "Sosyal güvenlik reform çalışmaları devam ediyor. Bunun içinde önemli bir bileşen sosyal yardımlar ve primsiz ödemelerle ilgili kısım. Primsiz ödemelerde cenaze, evlendirme ve işe yerleştirme yardımı verilmesini öngören bir düşüncemiz var. Bu konu sosyal yardımlar ve primsiz ödemeler kanun taslağı içinde. Taslak şu anda elimizde, henüz parlamentoya sevk etmedik. Ama içinde böyle bir hüküm var." Başesgioğlu, bir başka soruyu yanıtlarken sosyal güvenlik reformunun amacının, sosyal güvenlik kurumları arasındaki standart farklılıkları gidererek, herkesin eşit sağlık, emeklilik ve sosyal yardım hizmetinden yararlanmasını sağlamak olduğunu vurguladı. 
     Bakan Başesgioğlu, taslağı ne zaman bakanlar kuruluna göndereceklerinin sorulması üzerine ise çalışmaların sürdüğünü, taslağın kapsamının geniş olduğunu belirtti. 
     
     TASLAK 

     Çalışma ve Sosyal Güvenlik Bakanlığı'nca, "Sosyal Güvenlik Reform" çalışmaları çerçevesinde, yoksul ve muhtaç kesimlere yönelik sosyal yardım ödemelerine ilişkin "Primsiz Ödemeler Yasa Taslağı" hazırlanmıştı. 
     Taslağa göre, "primsiz ödemelerden ve sosyal yardımlardan yararlandırılan kişilerin en kısa sürede kendi imkanlarıyla geçinebilecekleri ve kendilerine yeterli olabilecekleri bir duruma gelmeleri ve muhtaçlıktan kurtulmalarını sağlayacak tedbirler alınacak". 
     Primsiz ödemeler ve sosyal yardımlar, insan şahsının haysiyet ve değerine saygı içerisinde, özel hayatın mahremiyetini ve kişilik haklarını ihlal etmeksizin yapılacak. 
     Primsiz ödemeler ve sosyal yardımlara ilişkin ulusal strateji ve politikaların tespit edilerek uygulanması gereken sosyal yardım programları ve verilmesi gereken sosyal yardımlar hakkında hükümete öneride bulunmak üzere "Sosyal Yardım Yönlendirme Kurulu" oluşturulacak. Yılda 4 kez toplanacak kurul, yıllık uygulamaları izleyecek ve sonuçları hakkında kamuoyunu bilgilendirecek. 
     Primsiz ödemelerin miktarının belirlenmesinde, "kişisel yaşam düzeyi", "aile yaşam düzeyi" ve "asgari yaşam düzeyi" dikkate alınacak. 
     Taslağa göre, primsiz ödemeler, "aile ödeneği", "yaşlı aylığı", "özürlü aylığı", "Genel Sağlık Sigortası Kurumu'na sağlık yardımlarının karşılanması amacıyla yapılacak prim ödemesi" ve "özürlü çocuklara yapılacak eğitim ve rehabilitasyon yardımı" ödemelerinden oluşacak. 
     Primsiz ödemeler, Hazine Müsteşarlığı'nca karşılanacak. 
     Ödenen aylıkların bağlanma şartlarının kaybedilmesine rağmen bunu bildirmeyenlerden, yersiz olarak ödenen tutarlar yasal faiziyle geri alınacak. 
     
</TEXT>
</DOC>
