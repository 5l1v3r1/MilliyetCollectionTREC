<DOC>
<DOCNO> 407728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sontur31.html </URL>
<DATE> 2005/12/29/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Türk hacı adayları, kutsal topraklarda 
</HEADLINE>
<TEXT>

     Türk hacı adayları, kutsal topraklara gelmeyi sürdürüyor. 
     AA muhabirinin Diyanet İşleri Başkanlığı yetkililerinden aldığı bilgiye göre, 4 Ocak’a kadar kutsal topraklara gelen Türk hacı adayı sayısı, 100 bini bulacak. Toplam hacı adayı sayısının ise 3 milyona ulaşması bekleniyor. 
     Diyanet İşleri Başkan Yardımcısı Doç. Dr. Fikret Karaman, gazetecilere yaptığı açıklamada, kendi organizasyonlarıyla 193, TÜRSAB organizasyonu ile de 110 hacı kafilesinin kutsal topraklara geldiğini ve ibadetlerini sürdürdüklerini belirtti. 
     Diyanet İşleri Başkanlığı ve Sağlık Bakanlığı’nın görevlendirdiği yaklaşık 5 bin kişinin hacı adaylarına hizmet verdiğini bildiren Karaman, Medine’de kalan hacı adaylarının tamamına, Mekke’de kalan hacı adaylarının 30 binine yemek dağıtımının aksamadan sürdüğünü kaydetti. 
     
     HAC CD’Sİ HAZIRLANACAK 
     Bu yıl 6 kişiden oluşan ekibin hac CD’si hazırlamak için çalışmalara başlayacağını belirten Karaman, şöyle konuştu 
     "Hacılarımızın burada yaptığı ibadetler, kutsal yerler ve diğer ayrıntılar, CD haline getirilecek. Gelecek yıl hacı adaylarına, bu CD ile görüntülü eğitim vereceğiz. Hacılarımız CD’yi izleyerek, önceden bilgilenmiş olacak. Şu anda fetva ve irşat ekiplerimiz, hacılarımıza her konuda bilgi aktarıyor. Hanımlarımız için bu yıl 90 kadın irşat görevlisi getirdik." Öte yandan, bu yıl Türkiye’den 39 milletvekilinin hacı olmak için kutsal topraklara geleceği öğrenildi. 
     
</TEXT>
</DOC>
