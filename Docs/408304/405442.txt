<DOC>
<DOCNO> 405442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sonspo41.html </URL>
<DATE> 2005/12/21/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
GS Kulübü ikinci Başkanı Gürsoy Ligde bulunduğumuz yerden memnunuz 
</HEADLINE>
<TEXT>

     Galatasaray Kulübü İkinci Başkanı Ergun Gürsoy, futbolcularının görevlerini yaptığını ve büyük özveri gösterdiklerini söyledi. 
     Cevahir İş Merkezi'nde, bir erkek giyim mağazasının açılışına katılan Gürsoy, burada basın mensuplarının sorularını yanıtladı. 
     Gürsoy, benzin konulmadığı zaman arabanın yürümeyeceğini belirterek, ''Ama bizim futbolcular yürüyor. Ekonomik nedenlerle bugünlerde serzenişleri oluyor. Uzun zamandır onlarla çalışan biri olarak, bunu normal karşılıyorum'' dedi. 
     Futbolculara ödeme yapılması için arkadaşlarının çalıştığını kaydeden Ergun Gürsoy, ''Ödemeleri bugüne yetiştirmeye çalışıyoruz. Belki şu anda sorunları halletmişlerdir. Galatasaray Futbol Takımı üzerine düşen görevi yapmıştır. Geçen yıl yaptı, bu yıl da yapıyor. Bu sezon tesadüfi veya mantık dışı olaylar bizi 4 puan geride bıraktı. Yine de yerimizden memnunuz. Galatasaraylılar üzülmemeli. Bu bir yarıştır. İleri gidersin, geri kalırsın, ama centilmence davranmak lazım'' diye konuştu. 
     Futbolcuların, alacaklarının ödenmemesi nedeniyle ortaya koydukları tavrın sorulması üzerine Gürsoy, ''Futbolculara hak veriyoruz. Anlayışla karşılıyoruz'' yanıtını verdi. 
     Ergun Gürsoy, kulüp başkanı Özhan Canaydın'ın verdiği teminat üzerine bugün için ödemelerin yapılacağı sözünü verdiğini ifade ederek, ''Sözün tutulmaması halinde biz de tepkimizi koyarız, ama bunun için çalışmalar sürüyor. Çarşamba henüz bitmedi'' dedi. 
     Gürsoy, Gençlerbirliği Kulübü Başkanı İlhan Cavcav'ın açıklamalarıyla ilgili bir soruyu ise ''Kulüpler Birliği'nin bozulmasında bir kabahat var. Ama bu şekilde ifade edilmesi yanlış'' diye yanıtladı. 
     Bu arada, mağazanın açılışını Galatasaray Kulübü İkinci Başkanı Ergun Gürsoy, futbolcular Hakan Şükür, Necati ve Sabri yaptı. 
     Basın mensupları, Ergun Gürsoy'un açıklamaları sonrası futbolculara yönelirken, Hakan Şükür ve Sabri soruları yanıtsız bıraktı. Necati ise, ''Ağanın konuştuğu yerde marabaların sözünün olmayacağını'' söylemekle yetindi. 
     
</TEXT>
</DOC>
