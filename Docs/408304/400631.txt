<DOC>
<DOCNO> 400631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sondun16.html </URL>
<DATE> 2005/12/05/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Yine olay çıktı, Saddam resti çekti İdamdan korkmuyorum 
</HEADLINE>
<TEXT>

     Irak’ın devrik lideri Saddam Hüseyin ve 7 yardımcısının Duceil katliamından yargılandığı davanın üçüncü duruşması da olaylı geçiyor, savunma avukatları salonu terk etti. 
     Bir haftalık ertelemeden sonra bugün yeniden başlanan davada, aralarında ABD’nin eski adalet bakanı Ramsey Clark’ın da bulunduğu savunma avukatları "davanın meşruiyetine ilişkin" tartışmaların ardından, duruşma salonunu terk ettiler. 
     Saddam Hüseyin ise ayağa kalkarak "mahkemenin Amerikalı işgalciler tarafından kurulduğunu" söyledi, "Arap Devleti çok yaşa " şeklinde bağırdı. 
     
     TARTIŞMA AVUKATLARA SÖZ HAKKI VERİLMESİYLE SON BULDU 

     Üçüncü duruşma, 1,5 saat aradan sonra yeniden başladı. Bugünkü duruşmada avukatlarla yargıçlar arasındaki tartışma, avukatlara söz hakkı verilmesiyle son buldu. 
     Yaklaşık 90 dakika süren aradan sonra Başyargıç Rizgar Muhammed Emin, Saddam Hüseyin'in avukatları arasında yer alan eski ABD Adalet Bakanı Ramsey Clark ve eski Katar Adalet Bakanı Necip El Nueymi'ye konuşma izni verdi. 
     Clark, konuşmasında, uzlaşmanın esas olduğunu, bu mahkemenin ya bir son olacağını ya da bölünmeye neden olacağını söyledi. Clark, mahkemenin, gerçekten adil olmadığı sürece, Irak'ı uzlaşmadan ziyade böleceğini savundu. 
     Başyargıç Emin'in, avukatların yalnızca güvenlikle ilgili güvence hakkında konuşmaları gerektiği yönündeki ihtarı üzerine de Clark, tüm tarafların korunmaya hakkı olduğunu, koruma olmadan adli sistemin zaten çökeceğini belirtti. Clark, "Koruma olmadan adil bir mahkeme mümkün değildir" diye konuştu. 
     El Nueymi de, mahkemenin meşruiyeti hakkında söz aldı. Mahkemenin bağımsız olmadığını, işgal altında kurulduğunu kaydeden Kuveytli eski bakan, ABD'nin müdahalesinden sonra Irak'ta görevlendirdiği yönetici Paul Bremer tarafından çıkarılan yasaların değişmediğini belirtti. 
     Avukatlar, ilk başta konuşma izni verilmeyince mahkeme salonunu terketmişler, Saddam Hüseyin ile yargıç arasında da atışma olmuştu. "Çok Yaşa Irak" diye bağıran Saddam Hüseyin, mahkeme için de "Amerikan yapımı" ifadesini kullandı. 
     
     İDAM EDİLMEKTEN KORKMUYORUM 

     Irak'ın devrik lideri Saddam Hüseyin, idam edilmekten korkmadığını söyledi. 
     Irak'ta kurulan özel bir mahkemede, Duceil katliamından yargılanan devrik Devlet Başkanı Saddam Hüseyin, bugünkü duruşmada yargıçlara, "İdam edilmekten korkmuyorum. İdam, bir Iraklının pabucundan daha ucuzdur" dedi. 
     Saddam Hüseyin, "davanın gayesinin kamuoyu olduğunu" belirterek, mahkemede aleyhinde ifade veren ilk tanığın "psikolojik tedavi görmesini" önerdi. 
     Mahkeme üzerindeki baskıları anladığını ifade eden Saddam, "Konuştuğumda, senin biraderin gibi konuşuyorum. Irak'taki erkek kardeşin ve yurdundaki erkek kardeşin. İdam edilmekten korkmuyorum. Üzerinizde baskı olduğunun farkındayım ve oğullarımdan birine karşı koymaktan pişmanlık duyuyorum. Ancak bunu kendim için yapmıyorum. Bunu Irak için yapıyorum. Kendimi savunmuyorum. Sizi savunuyorum" dedi. 
     Mahkemeye "düşman ordusunun karşısında yiğitçe kılıçlarını çeken nişancılar olmalarını" söyleyen Saddam, tanıklardan Ahmed Hasan Muhammed'in yüksek sesle konuşması üzerine, tanığa "Sözümü kesme oğlum" dedi ve kendisinin herhangi bir Iraklıya saldırdığının kanıtlanması halinde tanığın söylediği her şeyin doğru olduğunu ifade etti. 
     Irak'ın devrik lideri Saddam Hüseyin, mahkemeye tanığın bağımsız bir sağlık kurumu tarafından incelenmesini istediğini de söyledi. 
     Irak'ta kurulan özel bir mahkemede, Duceil katliamından yargılanan devrik Devlet Başkanı Saddam Hüseyin ile üvey kardeşi Barzan İbrahim, bugün bir görgü tanığı tarafından suçlanmıştı. 
     Özel mahkemenin bugünkü duruşmasına çıkan ilk görgü tanığı Ahmed Hasan Muhammed 38 , Saddam dönemine ilişkin işkence ve cinayetlerle ilgili korkunç olaylara tanık olduğunu iddia etmişti. 
     1982'de Saddam'a suikast girişiminin ardından ailesiyle birlikte gözaltına alındığını belirten Muhammed, Bağdat'ta Barzan İbrahim'in yönetimindeki bir istihbarat merkezine getirildiklerini anlatmıştı. 
     Muhammed, buradaki bir odada insanların öğütüldüğü bir makine gördüğünü iddia etmişti. 
     
     İLK GÖRGÜ TANIĞININ İFADESİ 

     Avukatların konuşmasının ardından, 1982'deki Duceil katliamıyla ilgili olarak mahkemeye çıkan ilk görgü tanığı Ahmed Hasan Muhammed oldu. 
     Muhammed, ifadesinde, Saddam Hüseyin'e yönelik bir suikast girişiminin ardından güvenlik birimlerinin 14-70 yaş arası herkesi gözaltına aldıklarını söyledi. 
     Kadın, erkek, hatta çocukların da aralarında olduğu kitlesel tutuklamalar yapıldığını belirten Muhammed, bir güvenlik merkezine götürüldüğünü ve orada Duceilli kişilere ait cesetler gördüğünü söyledi. Muhammed, 9 cesedin kimliklerini de açıkladı. 
     Irak'ın devrik lideri Saddam Hüseyin ve eski Baas yöneticisi 7 kişi, 1982 yılında 143 kişinin öldüğü Duceil katliamıyla ilgili olarak özel mahkemede yargılanıyor. 
     Mahkeme başladığından bu yana davada görevli 2 avukat silahlı saldırılarla öldürültü. 
     

     
</TEXT>
</DOC>
