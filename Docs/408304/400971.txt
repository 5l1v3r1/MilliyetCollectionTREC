<DOC>
<DOCNO> 400971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sondun28.html </URL>
<DATE> 2005/12/06/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
İçinde 94 kişi bulunan uçak 10 katlı binaya çakıldı 
</HEADLINE>
<TEXT>

     İran'ın başkenti Tahran'da, 84'ü yolcu, 10'u mürettebat toplam 94 kişinin bulunduğu askeri nakliye uçağı, 250 kişinin yaşadığı 10 katlı bir apartmana çarparak düştü. Kazada hayatını kaybeden 116 kişiden 68'inin kameraman veya gazeteci olduğu bildirildi. 
     İran ordusuna ait, yolcu ve yük taşımada kullanılan C-130 tipi uçak, Tahran'dan Bender Abbas kentine gitmek üzere havalandıktan sonra acil iniş için Mehrabad'a dönerken, teknik nedenlerle yerel saatle 13 45'te Azeri mahallesi Şehriki Tevhid'e düştü. Görgü tanıkları, uçağın sağ kanadında yangın olduğunu belirtiyorlar. 
     Yerel televizyona açıklama yapan bir polis, pilotun motor arızası bildirdiğini ve Mehrabad havaalanına acil iniş talebinde bulunduğunu söyledi. 
     Resmi haber ajansı İRNA, uçakta toplam 94 kişinin bulunduğunu duyururken, yarı resmi Fars ajansı da 106 kişi olduğunu iddia etti. 
     Tahran Belediye Başkanı Muhammed Bagır Galibaf, uçaktaki yolcu ve mürettebat 94 kişiden kurtulan olmadığını bildirdi. Reuters ajansı ise bir polisin, düşen uçaktan 1 kişinin sağ kurtulduğunu söylediğini aktardı. 
     


     
     GAZETECİLER ÖLDÜ 

     İRNA ajansı, Bender Abbas'a gitmek üzere kalkan uçaktaki yolcuların çoğunun, bölgeye bir askeri tatbikatı izlemek üzere giden yerel gazeteciler olduğunu duyurdu. 
     Yabancı ajanslar da kaza yerindeki İranlı gazeteci ve kameramanların, meslektaşları için gözyaşı döktüğünü aktardı. 
     Uçağın düşmesinin ardından polis, olay yerini güvenlik kordonu altına alırken, ölü ve yaralıları hastanelere götürmek üzere helikopter, ambulans ve otobüsler kullanıldı. 
     İran ordusu, henüz kazayla ilgili bir açıklama yapmadı. 
     
     10 KATLI BİNAYA ÇARPTI 

     İran medyasında çıkan haberlere göre, yerel saatle 13 45'te İran Mehrabad havaalanı yakınlarında düşen uçağın çarptığı 10 katlı binada yangın çıktı. Yetkililer, binanın 60 daireden oluştuğunu ve her katta 25 kişi olmak üzere toplam 250 kişinin yaşadığının tahmin edildiğini açıkladılar. 
     AP ajansı, Tahran radyosuna dayanarak, uçağın çarptığı binada bulunan 25 kişinin öldüğünü, 15 kişinin yaralandığını duyurdu. Böylece uçakta öldüğü sanılan 94 kişiyle toplam ölü sayısı 119 olarak tahmin ediliyor. 
     Tahran itfaiye müdürü ise devlet radyosuna yaptığı açıklamada, yürütülen kurtarma çalışmalarında şu ana kadar 16 kişinin kurtarıldığını ve Tahran'daki çeşitli hastanelere kaldırıldığını, yaralılardan bazılarının durumunun ağır olduğunu belirtti. 
     Uçağın çarptığı binada yaşayanlar arasında ölen olmadığını bildiren yetkili, kazanın meydana geldiği alanda park etmiş halde bulunan araçların da yandığını kaydetti. 
     İran'da 19 Şubat 2003'te ülkenin güneydoğusunda bir İlyuşin-76 askeri uçağının düşmesi sonucu 276 Devrim Muhafızı ve mürettebat ölmüştü. 
     
     İRAN'IN DAHİL OLDUĞU UÇAK KAZALARI 

     3 Kasım 1986 - Bir İran Hercule C-130 tipi askeri nakliye uçağının Zahedan havaalanına inmek üzereyken bir dağa çarpması sonucu 103 kişi hayatını kaybetti. 
     3 Temmuz 1988 - bir İran A-300 yolcu uçağının, Körfez üzerinde olduğu sırada ABD Vincennes savaş gemisinden açılan ateşle düşürülmesi sonucu 290 kişi öldü. ABD savaş gemisinin uçağı, saldırıya geçen bir uçak zannedip ateş açtığı belirtilmişti. 
     8 Şubat 1993 - Bir İran yolcu uçağının, bir Rus askeri Sukhoi ile çarpışması sonucu 132 kişi öldü. 
     17 Mart 1994 - İran yeni yılı için kadınları ve çocukları evlerine taşıyan bir C-130 Hercule nakliye uçağının, Yukarı Karabağ'da düşmesi sonucu 19 yolcu ve 13 kişilik mürettebat öldü. 
     12 Ekim 1994 - Bir Aseman Fokker F-28 uçağının, İsfahan-Tahran seferini yapan bir İran uçağının üzerine düşmesi sonucu 66 kişi öldü. 
     14 Mart 1997 - Bir İran askeri uçağının, ülkenin kuzeydoğusundaki dağlık bölgeye düşmesi sonucu yaklaşık 80 kişi hayatını kaybetti. 
     2 Şubat 2000 - Bir İran C-130 uçağının, Tahran'dan kalkışı sırasında boş olan bir İran A300 uçağının üzerine düşmesi sonucu 6 kişi öldü. 
     17 Mayıs 2001 - Aralarında İran Ulaştırma Bakanı ve diğer bakan yardımcılarının bulunduğu 29 kişiyi taşıyan bir Rus Yak-40 uçağı, İran'ın kuzeyinde düştü. Kazada kurtulan olmadı. 
     12 Şubat 2002 - İran havayollarına ait Tupolev-154 uçağının, ülkenin batısındaki Hürremabad kenti yakınlarında düşmesi sonucu 119 kişi öldü. 
     23 Aralık 2002 - Bir Ukrayna Antonov An-140 uçağının, İran'ın orta kesimindeki bir dağa çarpması sonucu 46 kişi öldü. Ölenlerin çoğunun, uçak testi için İran'a giden üst düzey Ukraynalı ve Rus havacılık yetkilileri olduğu bildirilmişti. Uçağın pilot hatası sonucu düştüğü açıklanmıştı. 
     19 Şubat 2003 - Bir İlyuşin-76 askeri uçağının düşmesi sonucu 276 Devrim Muhafızı ve mürettebat öldü. 
     10 Şubat 2004 - Kiş havayollarına ait Fokker-50 tipi uçağın, Birleşik Arap Emirlikleri'ndeki Şarcah havaalanına inişe geçtiği sırada düşmesi sonucu 45 yolcu ve mürettebattan 43'ü öldü. 
     
</TEXT>
</DOC>
