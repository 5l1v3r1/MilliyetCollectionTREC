<DOC>
<DOCNO> 401531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/guncel/gun01.html </URL>
<DATE> 2005/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte ihmalin fotoğrafı 
</HEADLINE>
<TEXT>


Malatya'da belediyenin kanalizasyon akan dereye içme suyu borusu döşediği, bu konudaki şik yetlere rağmen önlem almadığı kaydedildi 

ÖNDER YILMAZ Malatya 

Malatya'da uyarılara kulak asmayan AKP'li belediyenin kanalizasyon suyu akan dereye içme suyu borusu döşediği ortaya çıktı. Belediye yetkililerinin dört ay önce dere içine su borusu döşendiği yönünde gelen şikayetlere rağmen önlem almadığı belirlendi. 
Malatya'da binlerce vatandaşın ishale yakalanmasına neden olan ihmaller zincirinde bir halka daha su yüzüne çıktı. 
Malatya Çarmuzu Mahallesi Kayalık Mevkii'nde oturan Selahattin Orbay'ın dört ay önce belediyeye dilekçeyle başvurarak kanalizasyon içinde su borusu döşendiğine ilişkin şik yette bulunduğu öğrenildi. 
Belediye yetkililerinin de durumu yerinde tespit etmesine rağmen sızma olmadığı ve suyun içilebileceği yönünde yanıt verdiği belirtildi. Orbay, "Yetkililer gördüklerinde 'facia, hata olmuş' demişlerdi. Buna rağmen bugüne kadar hiçbir şey yapmadılar" dedi. 

Tarımda kullanılıyor 
Mahalle muhtarı Hacı Korkmaz ise, hatanın ortadan kaldırılması için yetkililerin, yeni bir facia yaşanmadan su borularını başka bir yere kaydırması gerektiğini söyledi. Korkmaz, kanalizasyon suyunun 1500 dönümlük tarım arazisinin sulanmasında kullanıldığını da belirterek, "Su borusu 2002'de döşendi. Ama bölgede demiryolu olduğu için istikameti değiştirilemedi. Buna daha fazla göz yumulmamalı" diye konuştu. 
Milliyet'in fotoğrafladığı ve skandalı gözler önüne seren kanalizazyon deresindeki iki içme suyu borusunun vidalarla bağlantı yapıldığı yerin de yine aynı dere içinde olduğu belirlendi. 
Dere kenarında yaşadıkları sıkıntıyı anlatan Orbay ve Korkmaz, "Bugüne kadar büyük bir hastalıkla karşılaşmadan yaşamamız mucize" diye konuştu. 



</TEXT>
</DOC>
