<DOC>
<DOCNO> 408253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/son/sonspo06.html </URL>
<DATE> 2005/12/31/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Hidayet Türkoğlu 11 sayı attı... 
</HEADLINE>
<TEXT>

     ABD Profesyonel Basketbol Ligi'ne NBA , TSİ bu sabaha karşı yapılan 9 maçla devam edildi. 
     Hidayet Türkoğlu'nun takımı Orlando Magic, sahasında Minnesota Timberwolves'u 107-87 yendi. Maça yedek kulübesinden katılan Türkoğlu, 33 dakikada 11 sayı, 5 savunma ribauntu, 2 asist ve 3 top çalmalık oyun çıkardı. Türkoğlu, 2 sayılık atışlarda 6'da 4, 3 sayılık atışlarda ise 6'da 1 isabet buldu. 
     Ligde 12. galibiyetini alan Magic'de, sezonun en yüksek rakamına ulaşan Jameer Nelson, 25 sayıyla takımın en skorer ismi olurken Steve Francis 21 sayı, Grant Hill 17 sayı, double-double yapan Dwight Howard da 17 sayı ve 12 ribauntla galibiyete katkıda bulundu. 
     Sezonun 13. yenilgisini alan Minnesota Timberwolves'da ise maçın en skorer ismi olan Kevin Garnett'ın 29 sayısı ile Wally Szczerbiak'ın 24 sayısı, yenilgiyi engellemeye yetmedi. 
     
     ZAZA PACHULIA 3 SAYIDA KALINCA... 
     Günün diğer bir maçında Gürcü asıllı Türk vatandaşı Zaza Pachulia'nın takımı Atlanta Hawks, deplasmanda New Jersey Nets'e 99-91 yenildi. Sahaya ilk 5'de çıkarak 18 dakika top koşturan Pachulia, bu süre içinde 3 sayı, 3'ü hücum 4'ü savunma olmak üzere 7 ribaunt ve 1 asistlik performans sergileyebildi. 8 kez denediği 2 sayılık atışın sadece 1'inde başarılı olan Pachulia, 1 tane de serbest atış kaydetti. 
     Ligde 7 galibiyet ve 21 yenilgisi bulunan Hawks'da, Al Harrington'ın 26, Joe Johnson'ın 20 ve Tyronn Lue'nun 18 sayısı galibiyet için yeterli olmadı ve Hawks, üst üste 3. yenilgisini aldı. 
     Sezonun 17. galibiyetini alan New Jersey Nets'de, Vince Carter 37 sayıyla maçın yıldızı oldu. Richard Jefferson ile Jason Kidd de 21'er sayıyla Carter'a destek olunca Nets, üst üste 8. galibiyetini almış oldu. 
     
     Günün diğer maçlarında alınan sonuçlar şöyle 
     Washington Wizards-Miami Heat 113-128. 
     Indiana Pacer-Toronto Raptors 97-99. 
     Charlotte Bobcats-Phoenix Suns 100-110. 
     Dallas Mavericks-Golden State Warriors 109-111. 
     Milwaukee Bucks-New York Knicks 113-108. 
     Sacramento Kings-Boston Celtics 116-112. 
     Portland Trail Blazers-Memphis Grizzlies 90-93. 
     Lige, TSİ yarın sabaha karşı yapılacak 7 maçla devam edilecek. 
     
</TEXT>
</DOC>
