<DOC>
<DOCNO> 403403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sonsiy11.html </URL>
<DATE> 2005/12/14/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Memura yüzde 12.7 zam 
</HEADLINE>
<TEXT>

     Maliye Bakanı Kemal Unakıtan, memur aylıklarının, 2006 yılı için Ocak ve Temmuz aylarında ayrı ayrı yüzde 2.5 oranında artırılacağını bildirdi. 
     Unakıtan, TBMM Genel Kurulu’nda 2006 bütçesini sunuşunda, memurların 2006 yılına ilişkin aylıklarında yapılacak artışların, ilk kez yetkili sendikalar, konfederasyonlar ile Kamu İşveren Kurulu arasında yapılan toplu görüşmelerde sağlanan mutabakat çerçevesinde belirlendiğini söyledi. 
     Memur aylıklarının, Ocak ve Temmuz ayında ayrı ayrı yüzde 2.5 oranında, kümülatif bazda ise yüzde 5.1 oranında artırılacağını belirten Unakıtan, bu artışın yanı sıra ek ödemesi bulunmayan kurumlarda çalışan personele, Ocak ayından itibaren yaklaşık 40 YTL ve Temmuz ayından itibaren de bu tutara 40 YTL daha eklenerek yaklaşık 80 YTL tutarında ilave ödeme yapılacağını anlattı. 
     Unakıtan, eş için uygulanmakta olan aile yardımı ödeneği gösterge rakamının 1.250’den 1.450’ye çıkarıldığını, böylece 2006 yılında kümülatif bazda en düşük dereceli memur maaşının yüzde 19.9, ortalama memur maaşının yüzde 12.7, en yüksek memur maaşının ise yüzde 5.1 oranlarında artacağını belirtti. Unakıtan, "Yapılacak artışlar sonucu en düşük dereceli memurun maaşı Ocak ayında 541 YTL’den 595 YTL’ye, Temmuz ayında ise 650 YTL’ye yükselecek" dedi. 
     Kemal Unakıtan, kurumlar vergisi oranının yüzde 30’dan yüzde 20’ye indirildiğini, gelir vergisindeki iki tarifenin birleştirildiğini, dilim sayısının azaltıldığını ve üst dilime ilişkin oranın yüzde 40’tan yüzde 35’e indirildiğini söyledi. 
     
</TEXT>
</DOC>
