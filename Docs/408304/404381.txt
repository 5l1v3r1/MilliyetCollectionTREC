<DOC>
<DOCNO> 404381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sonyas04.html </URL>
<DATE> 2005/12/17/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Üçüncü cinse özel tuvalet 
</HEADLINE>
<TEXT>

     CNNTÜRK.COM 

Karnavallar şehri Rio de Janeiro'ya çok yakın olan 800 bin nüfuslu Nova Igaucu'da 28 bin travesti yaşıyor. 
     Bu durumu göz önünde bulunduran Nova Igaucu Belediye Başkanı Eduardo Moreira, tuvaletlerin bundan böyle "baylar, bayanlar ve travestiler" olarak üçe ayrılmasına karar verdi. 
     Belediye Başkanı, şehirde bulunan iş ve alışveriş merkezlerini de travestilere özel tuvaletler açmaya davet etti. 
     Moreira, "bu, travestilere karşı takınılan tavırlara ve önyargılara bir son vermek için önemli bir fırsat" diyor. 
     Wikipedia'da üçüncü cins Travestiler, dış görünüşle ve davranışlarıyla karşı cinse ait olma isteğini hissettirir. Halk arasında travesti dendiğinde daha çok kadın kılığındaki erkekler akla gelse de travesti kelimesi aslında hem erkek hem de kadın için geçerlidir. 
     Travestiler, karşı cinsin eşyalarını kullanmaktan, karşı cinsin giydiği kıyafetleri giymekten, ait olmak istediği cinsin davranışını sergilemekten zevk alır. Bir travestiyi dış görünüşü ve davranışlarından tanımak mümkündür. 
     Kendini karşı cinse ait hisseden, karşı cinse benzeme isteği duyan veya kendini karşı cinsten biriymiş gibi hisseden kişilere ise transseksüel denir. 
     Transseksüellik de hem erkek hem de kadın için geçerlidir. Yani kişi erkek olduğu halde kadın olmayı ya da kadın olduğu halde erkek olmayı isteyebilir. Ancak transseksüel, daha çok ruhsal eğilimler için belirleyici bir kelimedir. 
     Kişinin davranışlarından çok iç dünyasında kendisini karşı cinsten biri gibi görmesi veya hissetmesidir. Bu yüzden transeksüelleri dış görünüşlerinden belirlemek mümkün değildir, çünkü hissettiklerini dış görünüşlerine yansıtmazlar. 
     Halk arasında travesti, ameliyatla cinsiyetini değiştirmemiş, yalnızca dış görünümü ve davranışlarıyla kadın kimliğine bürünenleri transeksüel ise giyim ve davranışlardan öte ameliyatla cinsiyet değiştirenleri belirlemek için kullanılır. 
     Ancak aslında ameliyat olmuş ya da olmamış kadın veya erkek için böyle bir ayrıma gidilecek bir kelime yoktur. 
     
</TEXT>
</DOC>
