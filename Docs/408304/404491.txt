<DOC>
<DOCNO> 404491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/son/sondun13.html </URL>
<DATE> 2005/01/01/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
The Guardian, Londra'da açılacak Türk sergisine geniş yer verdi 
</HEADLINE>
<TEXT>

     İngiltere'de yayımlanan The Guardian gazetesi, 22 Ocak tarihinde Londra'daki Kraliyet Sanat Akademisi'nde açılacak ''Türkler Bin yıllık yolculuk 600-1600 '' adlı sergiye geniş yer verdi. 
     Serginin son yılların en çarpıcı ve etkileyici islami sanat sergisi olacağını belirten Guardian yazarı Jonathan Jones, sergide el yazması eserlerden halılara dek uzanan geniş bir yelpazede, birbirinden özel tarihi eserlerin sergileneceğini duyurdu. 
     Guardian yazarı, yeni yılın bu önemli sanat olayının İstanbul'dan getirilen hazinelerle dolu olacağını, bunlar arasında Fatih Sultan Mehmet'in kaftanından, Mimar Sinan tarafından III. Murat'ın haremi için yapılan kapı gibi önemli eserlerin bulunduğunu bildirdi. 
     Osmanlı tarihinden önemli ve çarpıcı olaylara da dikkati çeken Guardian yazarı Jones, güçlü Osmanlı İmparatorluğu'nun coğrafyasının Balkanlardan İran'a kadar uzandığına işaret etti. 
     Türklerin Anadolu'ya gelişini ve buraya yerleşmelerini de okurlarına özetleyen yazar, Osmanlı sanatının el yazması kitaplardan, Mimar Sinan'ın birbirinden güzel camilerine, İstanbul'un kiliselerine kadar çeşitlilik gösterdiğini bildirdi. Kiliselerin varlığının Osmanlı imparatorluğunun müthiş çoğulculuk anlayışını simgelediğine de dikkati çeken yazar, ''bununla Avrupalılara eğer buraya gelmek istiyorsanız, İstanbul size kucağını açmaya hazırdır mesajı verilmiştir'' diye yazdı. 
     Kraliyet Sanat Akademisinde açılan sergiyle böylesine büyük bir kültürü tanıma fırsatının İngiliz halkına sunulduğuna da dikkati çeken yazar, ''böylece dünyanın en çeşitlilik içeren yaratıcı kültürünü tanıma imkanı bulacaksınız'' diyerek okurlarını sergiyi görmeye çağırdı. 
     Bilindiği gibi Garanti Bankası ve Aygaz'ın sponsorluğunu yaptığı ''Türkler Bin Yıllık yolculuk 600-1600 '' sergisi 18 Ocakta yapılacak basın tanıtımının ardından 22 Ocakta resmen açılacak. 
     Sergi, 12 Nisan tarihine kadar açık tutulacak. 
     
</TEXT>
</DOC>
