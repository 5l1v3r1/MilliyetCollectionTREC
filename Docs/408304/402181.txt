<DOC>
<DOCNO> 402181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sonyas11.html </URL>
<DATE> 2005/12/09/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Türkiye, 25 yılda turist sayısını 15'e katladı 
</HEADLINE>
<TEXT>

     Türkiye’nin turizmde bir başarı öyküsü yarattığı, 1980 yılından bu yana turist sayısını 15 kat artırdığı belirtildi. 
     A.A muhabirinin aldığı bilgiye göre, Dakar’da yapılan Dünya Turizm Örgütü Genel Kurulu’nda Türkiye’yi Kültür ve Turizm Bakanlığı Tanıtma Genel Müdürü Özgür Özaslan temsil etti. 
     Dünya turizminin geleceğine ilişkin araştırmaların da açıklandığı Genel Kurul’da, Türkiye’nin önümüzdeki 10 yıl içinde yıllık yüzde 10.2 oranında büyüyerek en çok talep gören destinasyon olacağı öngörüldü. 
     Türkiye’nin turizmde bir başarı öyküsü yarattığı ifade edilen Genel Kurul’da, 25 yılda turist sayısının 15’e katlanarak, 1980 yılında 1.2 milyon olan sayının 2004 yılında 17.5 milyona ulaştığı ifade edildi. 
     UNWTO Genel Kurulu’nda, son 20 yılda yıllık ortalamada yüzde 6.8 büyüme hızıyla turizm sektörünün dünyanın en hızlı gelişen sektörlerinden biri olduğu belirtilerek, bu sektörün 1990’lı yılların sonunda hizmetler sektöründe birinci sıraya yükseldiği ifade edildi. 
     Genel Kurul’da alınan bir kararla, örgütün kısaltılmış adı da UNWTO olarak değiştirildi. 
     Kararın, Dünya Turizm Örgütü WTO ve Cenevre’de bulunan Dünya Ticaret Örgütü WTO ’nun kısaltılmış adları aynı olduğundan sık sık karıştırılması nedeniyle alındığı bildirildi. 
     Dünya Turizm Örgütü’nün kısaltılmış adının başına UN United Nations Birleşmiş Milletler harflerinin eklenmesine karar verilen Genel Kurul’da, Francesco Frangialli Genel Sekreterliğe yeniden seçildi. 
     
</TEXT>
</DOC>
