<DOC>
<DOCNO> 402643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/yasam/ayas.html </URL>
<DATE> 2005/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de yakıt deposunda patlama 
</HEADLINE>
<TEXT>


Londra yakınlarında, 270 bin tonu aşkın ham petrolün bulunduğu bir yakıt deposu patladı. Patlamanın sesi 160 kilometreden duyulurken 39 kişi yaralandı, çok sayıda bina zarar gördü 

Nevsal Elevli 

İngiltere'nin başkenti Londra'nın 40 kilometre kuzeyindeki Hemel Hempstead kasabası yakınlarındaki Buncefield yakıt deposunda dün sabah arka arkaya birkaç patlama meydana geldi. Kaza sonucu meydana geldiği tahmin edilen patlamalarda ikisi ağır 39 kişi yaralandı. 
İngiltere'nin beşinci büyük akaryakıt deposu Buncefield'deki ilk patlama, sabah saat 6 sıralarında yaşandı. 

Bölgeye giriş yasak 
Her birinde 3 milyon galon yaklaşık 13.6 bin ton ham petrol bulunan 20 petrol tankının yer aldığı bir alanda çıkan yangında alevler 90 metreye kadar yükseldi. BBC, patlamaların sesinin 160 kilometre mesafeden duyulduğunu bildirirken, çok sayıda ev ve işyeri zarar gördü. 
Patlama sonrası duman tabakasının kapladığı bölgeye girişler yasaklandı. Halk, camlarını kapayıp, evlerinde kalmaları konusunda uyarıldı. Yakındaki Luton ve Heathrow havaalanlarındaki bazı uçuşların duman yüzünden ertelenebileceği belirtildi. 

Günlerce sürebilir 
İtfaiye yetkilileri, yangını kontrol altına almayı başardıklarını ancak küçük patlamaların meydana gelebileceğini ve yangının günlerce sürebileceğini belirtti. Tony More adlı bir uzman da Marmara depremi sırasında İzmit'teki rafineride meydana gelen patlamaların beş günde kontrol altına alındığını hatırlatarak, bu patlamada da durumun farklı olmayacağını ifade etti. Patlamaya bir uçağın depoya çarpmasının yol açtığına dair iddialar ortaya atılırken, yetkililer bu iddiaları yalanladı. Savunma Bakanı John Reid, patlamaların bir kazadan ibaret olduğuna inandıklarını söyledi. 
Total ve Texaco şirketlerinin ortaklığıyla işletilen Buncefield petrol deposu, BP, Shell ve British Pipeline firmaları tarafından kullanılıyordu ve depoda gazyağı da bulunuyordu. 


</TEXT>
</DOC>
