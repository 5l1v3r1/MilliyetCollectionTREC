<DOC>
<DOCNO> 404355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sontur15.html </URL>
<DATE> 2005/12/17/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Güvenlik 'Pamuk ipliği'ne bağlıydı 
</HEADLINE>
<TEXT>

     Adliye önünde bekleyen protestocuların Orhan Pamuk'un yanına kadar sokulmasının yanı sıra, sözlü, sataşmalı, tehditli ve yumurtalı saldırısı güvenlik zafiyetini ortaya çıkardı Orhan Pamuk beraberindekiler, adliye önünde ve içinde yanlarına kadar sokulmasına göz yumulan grubun sözlü, sataşmalı, tehditli, yumurtalı saldırılarına uğradılar. Güvenlik zafiyetinin, dün bir faciaya yol açmaması "büyük bir şans" olarak değerlendirildi. 
     Şişli Adliyesi'nin önünde sabah erken saatlerde çok sayıda polis vardı. Ancak, polise rağmen protestocular adliye binasının kapısına kadar geldiler, hatta binanın üçüncü katına kadar çıktılar. 
     Pamuk, koridorda protestolarla karşılaşınca önce mahkemenin kalemine, sonra salona alındı. Gerginlik duruşma süresince devam etti. Polis duruşma salonunun önünü kesti, ancak koridordaki protestocular yabancı temsilciler ve gazetecilere sözlü saldırıda bulundular. 
     Daha çok Türkiye'deki Ermeni yurttaşların izlediği Agos Gazetesi'nin Genel Yayın Yönetmeni Hrant Dink de, saldırılardan "Atalarınız gibi siz de hainsiniz" sözleriyle nasibini aldı. 
     Genellikle protesto gösterilerinde sert yaklaşımları eleştirilen polisin dünkü olaylara seyirci kalması dikkat çekti. 
     İsminin Aynur Saydam olduğu öğrenilen bir kadın da, Pamuk hakkında yazdığı "Defol yamuk Pamuk" şiirini dağıttı. Almanya’da yaşadığını iddia eden Saydam, Alman ve Avusturyalı gözlemcilere Almanca sözlü sataşmada bulununca binadan çıkarıldı. 
     Duruşma bitiminde h kim salonun boşaltılmasını istedi. Ancak yaklaşık yarım saat daha salonda beklemek zorunda kalan Pamuk ve avukatı, devam eden diğer duruşmaları da izlemek zorunda kaldı. Pamuk, polisin, daha önce protestocularla doldurulmasına göz yumulan koridoru boşaltmasının ardından da dışarı çıkabildi. 
     Adliye kapısında da sözlü tepkinin yanı sıra yumurtalı ve taşlı saldırı yaşandı. Pamuk, kendisinden önce çıkan AP üyeleri gibi protestocu grubun arasında kaldı. "Hain" sözleri arasında minübüse güçlükle binen Pamuk'un aracı protestocular tarafından yumruklandı. Saldırgan grup ellerindeki şemsiye, taşlarla araca vurdu, minibüsün ön camı çatladı. Saldırı yaklaşık 100 metre kadar devam etti. Saldırganların minübüse yaklaşmalarında da etkisiz kalan polis, daha sonra müdahale etti. Olayların ardından bazı kişiler gözaltına alındı. bazı kişileri gözaltına aldı. 
     Duruşmayı izleyen AP üyeleri, "protestonun demokratik bir hak olduğunu, ancak Pamuk davasında şiddete hedef olduklarını" söylediler. 
     
</TEXT>
</DOC>
