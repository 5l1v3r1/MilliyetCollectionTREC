<DOC>
<DOCNO> 404248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sondun12.html </URL>
<DATE> 2005/12/17/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
İngiltere'de çocuklar artık Noel Babaların kucağına oturamayacak 
</HEADLINE>
<TEXT>

     Çocuklara yönelik cinsel suçların giderek arttığı İngiltere'de, anne babaların yabancılara duydukları güvensizlik ''Noel Baba'' geleneğinde de değişiklik yapılmasına yol açtı. 
     Alışveriş merkezleri ve büyük oyuncak mağazalarının Noel döneminde istihdam ettikleri Noel babaların dikkatli bir güvenlik kontrolü sonucunda işe alınmalarına rağmen, anne babaların kuşkusunun giderilememesi yüzünden, Noel babaların çocukları kucaklarına almaları yasaklandı. 
     Ünlü alış veriş merkezi Bluewaters ve oyuncak mağazası Hemley's'in başını çektiği yeni uygulamaya göre, Noel Baba kostümü giyen kişiler artık çocukları kucaklarına oturtup birlikte fotoğraf çektirmek yerine, yanlarında çocuklar için ayrılan mindere oturtup birlikte kameralara poz verecek. 
     Alış veriş merkezlerine eğitilmiş oyunculardan oluşan Noel Baba kadroları sağlayan Dream Time Events adlı şirketin yöneticisi Alison Burney de durumu değerlendirirken, geçmişte her İngiliz çocuğun çocukluk döneminde bir alış veriş merkezinde Noel babanın kucağında çekilmiş fotoğrafı bulunduğuna dikkati çekti. 
     ''Maalesef suçun ve buna bağlı olarak anne babaların korkularının artması sonucunda bir önemli geleneğimize daha veda ediyoruz'' diyen Burney, Noel Baba kostümüyle görev yapan bütün görevlilerini yeniden eğitime tabi tutuklarını ve bu eğitimde esas olarak çocuklara hiç dokunmamanın öğretildiğini anlattı. 
     
</TEXT>
</DOC>
