<DOC>
<DOCNO> 403341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sondun47.html </URL>
<DATE> 2005/12/14/ </DATE>
<TIME> 19.55 </TIME>
<AUTHOR>  </AUTHOR>
<HEADLINE>
"Dünyada 80 milyon kız, 18'inden önce evlendiriliyor..." 
</HEADLINE>
<TEXT>

     Dünyada yaklaşık 80 milyon genç kızın, 18 yaşını doldurmadan evlendirildiği bildirildi. 
     UNİCEF'in bugün Londra'da yayınlanan yıllık raporunda, kız çocuklarının yetişkin rolü üstlenmeye zorlandığı, bunun da kızları çocukluklarını yaşama ve eğitim görme hakkından mahrum bıraktığı vurgulandı. 
     Raporda, ''Her yıl milyonlarca kız, erken evlilik tuzağına düşürülerek yok ediliyor'' ifadesi kullanıldı. 
     Rapora göre, Güney Asya'da 15 ila 24 yaşlarındaki kadınların yüzde 48'i, 18'inden önce evlendiriliyor. Bu oranın ülkeden ülkeye değiştiği belirtilen raporda şöyle denildi 
     ''Genç kız evlendikten sonra çocukluğunu unutuyor, kelimenin tam anlamıyla kadın oluyor, yani cinsel ilişki dışında geleneksel olarak kadına düşen bütün görevleri yerine getiriyor.'' Zoraki evliliklerin yaygın olduğu bölgelerdeki geleneklerin, protesto imkanını ortadan kaldırdığı kaydedilen raporda, erken evliliklerin kızların sağlıklarını, hatta hayatlarını tehlikeye attığı belirtildi. 
     Raporda, hamilelik ve doğumların genç anneler açısından ölüm riskini artırdığına da işaret edildi. Hamileliğin, dünyada 15-19 yaşlarındaki kızlar arasında en önemli ölüm nedeni olduğu vurgulanan raporda, 15 yaşın altındaki kızların, doğum sırasında ölme riskinin de 20-29 yaşlarındaki kadınlardan beş kat fazla olduğu belirtildi. Genç kızların doğurduğu bebeklerin hayatta kalma şansının da erişkin annelerin bebeklerinden yüzde 60 daha az olduğu vurgulandı. 
     
</TEXT>
</DOC>
