<DOC>
<DOCNO> 407205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/siyaset/siy06.html </URL>
<DATE> 2005/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'100 vekil' formülü 
</HEADLINE>
<TEXT>


AKP, Anayasa Mahkemesi'nin daha önce iptal ettiği 'Türkiye Milletvekilliği'ni başka isim altında hayata geçirmeye hazırlanıyor 

ABDULLAH KARAKUŞ Ankara 


AKP, Cumhurbaşkanı Ahmet Necdet Sezer'in seçim barajının düşürülmesine yönelik sözlerinin ardından DYP lideri olduğu dönemde Tansu Çiller'in hayata geçirmek istediği ancak Anayasa Mahkemesi'nin iptal ettiği "Türkiye milletvekilliği" formülünü, başka bir isim altında yeniden tartışmaya açmaya hazırlanıyor. 
Anayasa Mahkemesi'nin 1995'te Seçim Yasası'nda yer alan "seçim çevresi belirtilmemesi ve diğer milletvekilleri ile aralarında eşitsizlik yarattığı" gerekçeleriyle iptal ettiği düzenlemeyi incelemeye alan AKP yönetimi, projeyi bayram sonrasında "100 milletvekili" ismiyle gündeme getirmeyi planlıyor. 
Hazırlanacak taslağa göre 450 milletvekili normal sistemle seçilecek ve yüzde 10 barajı korunacak. 100 milletvekili de düşük barajla seçilecek. Barajın ne olacağı konusunda ise CHP ile uzlaşma aranacak. "Türkiye milletvekilliği" ifadesi yasaya konulmayacak. Bunun yerine "100 milletvekili, partilerin oy oranına göne paylaştırılır" hükmü yer alacak ya da bu vekillerin seçim çevresi "Türkiye seçim çevresi" olarak ifade edilecek. 

'Partimiz sıcak bakıyor' 
Başbakan Erdoğan, Sezer'in kamuoyuna yansıyan sözlerinin ardından, "Barajı düşürmek olmaz. 450 100 milletvekilliği projesini gerçekleştirebiliriz" demişti. AKP Genel Başkan Yardımcısı Hayati Yazıcı da, "450 100 formülüne partimiz sıcak bakıyor. CHP de olumlu yaklaşırsa değişiklik yapılabilir" dedi. 


</TEXT>
</DOC>
