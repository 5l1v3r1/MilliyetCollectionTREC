<DOC>
<DOCNO> 402422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/magazin/amag.html </URL>
<DATE> 2005/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Tacı siyahi güzel taktı 
</HEADLINE>
<TEXT>


Sudan kökenli Türk vatandaşı Tuğçe Güder, Best Model Of The World 2005 yarışmasının kadınlar kategorisinde birinci oldu 

BORA BAĞCIBAŞI 

Bu yıl 18'incisi düzenlenen "Best Model Of The World 2005" yarışmasında, Türkiye'yi temsil eden Sudan kökenli Tuğçe Güder ile Hindistanlı Siddhart Ashok Shukla birinci seçildiler. Erkekler kategorisinde Türkiye'yi temsil eden Burak Özçivit ise ikinci oldu. 
Beş kıtadan gelen 98 ülke mankenlerinin katıldığı "Best Model Of The World 2005" yarışması önceki akşam Maslak Princess Hotel'de yapıldı. Sinemis Candemir ve Alp Kırşan'ın sunuculuğunu yaptığı yarışmada tacını geçen yılın birincisi Arva Gouda'dan devralan Tuğçe Güder, sevinçten gözyaşlarını tutamadı. "Siyahi manken" olarak anılmaktan gurur duyacağını belirten Güder, şunları söyledi 

İlk tebrik aileden 
"Hiçbir zaman sade bir vatandaş olamadım. Ampul gibi ortadaydım. Şimdi daha fazla dikkat çekeceğim sanırım. Siyah mankenlerin kazanması gurur verici. Hep siyahi manken olarak anılmak istiyorum." 
Cem Yılmaz'ın G.O.R.A. filmindeki rolüyle dikkatleri üzerine çeken Afrika asıllı Türk manken Güder'i yarışmadan sonra telefonla ilk tebrik edenler, doğar doğmaz bırakıldığı Çocuk Esirgeme Kurumu'ndan onu alıp evlat edinen Türk aile oldu. 
Yarışmada ikinci seçilen Burak Çivit, pazardan 5 YTL'ye aldığı ve üzerinde "Attığın kurşunu taş mı sandın. Göklere çekilen bayrağı gelin mi sandın. Her vurulan askeri ölü mü sandın" yazan tişörtüyle dikkat çekti. 

</TEXT>
</DOC>
