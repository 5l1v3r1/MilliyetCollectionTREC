<DOC>
<DOCNO> 407215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/spor/spo04.html </URL>
<DATE> 2005/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabana atma 
</HEADLINE>
<TEXT>


Trabzonspor Asbaşkanı Sayitoğlu, yabancılarının kıymetli olduğunu söyledi, yurt dışı transferin bunların satışına bağlı bulunduğunu ifade etti 


Trabzonspor Asbaşkanı Haşim Sayitoğlu, yabancı futbolcu konusunda açık konuştu, yeni isimlerin bordo-mavililere katılmasının zor olduğunu ifade etti. 
Wolfsburg'a gidişi son anda suya düşen Jun ile 3 milyon 580 bir Euro'ya anlaşıldığına dikkat çeken Karadeniz ekibinin yöneticisi, "Fabiano'nun bonservisine de 900 bin dolar ödendi. Trabzonspor'un böyle paraları hiçe sayma lüksü yok" yorumunu yaptı. 
Haşim Sayitoğlu, "Görüşmeler yine sürüyor. Ancak bu futbolcuları satarsak yabancı transferi gerçekleştireceğiz" ifadesini kullandı. Sayitoğlu, golcü transfer edilmesi durumunda ise Mehmet Yılmaz'ı kiralık olarak gönderebileceklerini vurguladı. 

Hoşgörü isteği 

Trabzonspor yönetimi, Fatih Akyel konusunda gelen tepkileri yumuşatmaya çalışıyor. Başkan Nuri Albayrak, "Camiamız böyle durumlarda hoşgörülü olmalı. Üstelik özrünü de dilemiştir" dedi. Trabzon Taraftarlar Derneği Başkanı Özgür Önal ise, "Fatih'in bütün Trabzonsporlular'a ettiği küfürler kulaklarımızı çınlatıyor. Özrünü kabul etmiyoruz. Bizim için Fatih'in Levent Bıçakcı, Aziz Yıldırım ve Cem Papila'dan farkı yok" açıklamasını yaptı. 

Trabzon'un Umut'u 

Yerli transferinde Kayserisporlu Gökhan ve Gençlerbirliği'nden Uğur Boral'ı listesinde bulunduran Trabzonspor, Ankaragücü'nün başarılı ismi Umut'a da göz koydu. Futbolcunun sezon sonunda sözleşmesinin biteceğine dikkat çeken bordo - mavililer, bu nedenle Başkent ekibinin şimdiden satışa sıcak bakabileceğini vurguladılar. 
UEFA'ya katılmayı hedefleyen Kayserispor ise Gökhan Ünal'ı bırakmadı. Bu oyuncu için sezon sonunda tekrar görüşüleceği ifade edildi. 


</TEXT>
</DOC>
