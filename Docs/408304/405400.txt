<DOC>
<DOCNO> 405400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sonsiy18.html </URL>
<DATE> 2005/12/21/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Gül Kıbrıs sorunu Türk dış politikasının onur meselesidir 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Kıbrıs sorununun, Türk dış politikasının onur meselesi olduğunu belirterek, "Kıbrıs Türk halkına uygulanan haksız izolasyonun kaldırılması yönünde verdiği sözleri henüz tutamamış olan AB’nin, taahhütlerini yerine getirmesini bekliyoruz" dedi. 
     TBMM Genel Kurulu’nda, bakanlığı bütçesi üzerindeki eleştirilere yanıt veren Gül, hükümetin, dış politikada atılım içinde olduğunu ifade etti. 
     Gül, Türkiye’nin 21. yüzyıla damgasını vuracak az sayıda ülke arasında gösterildiğini, küresel gündemi etkileyen önemli bir aktör haline geldiğini kaydetti. Gül, geçmişte, haksız olarak sorunların parçası olarak gösterilmeye çalışılan Türkiye’nin, artık çözümlerin ayrılmaz bir unsuru olarak görüldüğünü belirtti. 
     Türkiye’nin AB’ye üyelik sürecini de değerlendiren Bakan Gül, 3 Ekim’de "tarihi dönemeç" alındığını dile getirdi. Gül, "Yeni dönemin hızı ve sonucu, önemli ölçüde kendi reform sürecimizdeki ilerleme ve objektif üyelik kriterlerini yerine getirmedeki başarımıza bağlıdır" dedi. 
     
     "TÜRKİYE, BOŞ ARSAYA BİNA YAPMIYOR" 

     Üyeliğe ilişkin nihai kararın, zamanı geldiğinde Türk halkı ile AB üyesi haklar tarafından verileceğini kaydeden Gül, "Önümüzdeki yıllar içinde objektif üyelik kriterlerini tam anlamıyla yerine getiren Türkiye’nin, siyasi, ekonomik ve sosyal açıdan dinamik bir görüntü ortaya koyacağından kuşkumuz yoktur" diye konuştu. 
     Dışişleri Bakanı Gül, tarama sürecinin başarılı şekilde sürdüğünü vurgulayarak, Türkiye’nin boş arsaya bina yapmadığına, mevcut sistemlerini reforme ettiğine işaret etti. Gül, bu süreçte haksız ve meşru olmayan tutumlara boyun eğmeyeceklerini bildirdi. 
     
     "KIBRIS, ONUR MESELESİDİR" 

     Abdullah Gül, Kıbrıs’taki son gelişmelere de yer verdiği konuşmasında, Kıbrıs Türk halkı ve Türkiye’nin çıkarlarını koruyacak kapsamlı, adil bir çözüm peşinde olduklarını söyledi. 
     Kalıcı çözüm için gerekli şeyleri yapmaya hazır olduklarını vurgulayan Gül, "Ancak bu konuda gösterdiğimiz isteklilik ve yapıcı tutum, kimse tarafından yanlış algılanmamalı" dedi. 
     "Kıbrıs sorunu, Türk dış politikasının onur meselesidir" diyen Gül, Kıbrıs Türk halkı ile ortak davanın, hiçbir zaman başka çıkarlar uğruna feda edilmeyeceğinin herkes tarafından bilinmesini istedi. 
     Dışişleri Bakanı ve Başbakan Yardımcısı Gül, Kıbrıs Türk halkının umutsuzluğa kapılmasını önlemek için gerekli her türlü tedbirin alındığını ifade ederek, "Bu dava, sadece Kıbrıs Türkleri’nin değil, hepimizindir" diye konuştu. 
     Herhangi bir geri adımın söz konusu olmadığını vurgulayan Gül, kapsamlı bir çözüm bulmak için uğraşmaları gerektiğini anlattı. 
     
     "KORKARAK, İÇİNE KAPANARAK DEĞİL" 

     Gül, şöyle devam etti 
     "Biz uğraşalım ki, çözüm istemeyenlerin pozisyonu ortaya çıksın. 
     Şimdiye kadar, ’adayı birleştirmek istiyoruz’ diyenlerin gerçek niyetleri ortaya çıksın, ki çıkmaya da başladı. 
     Kapsamlı bir çözüme ulaşılmadan, adanın normalleşmesinin sağlanamayacağı her vesileyle vurgulanmaktadır. Bu tutum muhataplarımızca da benimsenmiştir. Çözüm için büyük fedakarlıkları göze alan ve bu yönde cesur adımlar atan Kıbrıs Türk halkına uygulanan haksız izolasyonun kaldırılması için yoğun gayretler gösterilmektedir. 
     Rum tarafının engellemeleri nedeniyle, Kıbrıs Türk halkına bu konuda verdiği sözleri henüz tutamamış olan AB’nin taahhütlerini yerine getirmesini bekliyoruz. 
     Bir yandan her alanda gösterdiğimiz gelişim ve sahip olduğumuz güç ve potansiyel sayesinde, bölgesel cazibe merkezi olduğumuzu ifade ederken, diğer taraftan AB yolunda ilerleyen bir Türkiye’nin bölüneceğinden korkmak, iç ve dış politikalarımızın bu korku üzerine inşa edilmesini savunmak, Türk halkına haksızlık ve gerçekçilikten uzaktır. Ülkemiz üzerinde oynanmaya çalışılabilecek oyunlara karşı hazırlıklı olmamız gerekmektedir. Ancak böyle bir sendroma girmek, Türkiye gibi büyük bir ülkeye haksızlık olur. Korkarak, içimize kapanarak değil, kendimize güvenerek, Cumhuriyet’in temelinde yatan demokrasi, insan hakları ve girişimcilik ruhunu güçlendirerek, dostlarımızla işbirliği yapmalıyız." Gül, "Türkiye’de ifade özgürlüğü yok, insanlar görüşlerini ifade ettiklerinden dolayı hapse tıkılıyorlar" gibi bir hava yaratmanın, yapılan reform sürecine karşı büyük haksızlık olduğunu belirterek, "Türkiye’de, arkasında şiddet, hakaret olmayan herhangi bir düşüncenin ifade edilmesinden dolayı hapse giren insan yoktur" dedi. 
     Gül, TBMM Genel Kurulu’nda bakanlığı bütçesi üzerindeki eleştirilere yanıt verirken, ifade özgürlüğü tartışmalarını değerlendirdi. 
     Vatandaşların, ifade özgürlüğü, sosyal, kültürel, siyasi ve ekonomik her türlü haklarını sağlamak konusunda hiçbir tereddütlerinin bulunmadığını kaydeden Gül, Hükümet’in, reform yasalarının uygulanması ve hayatın parçası haline gelmesi yönünde kararlı adımlar atmayı sürdürdüğünü anlattı. 
     Hükümet’in, ifade özgürlüğü konusunda kararlılığını dile getiren Gül, son günlerde özellikle TCK’nın 301. maddesine yönelik tartışmaları hatırlattı. 
     TCK’nın değiştirilmesinin büyük bir reform olduğunu, ancak aksaklıklar ve eksiklikler bulunabileceğini belirten Gül, sözlerini şöyle sürdürdü 
     "Ceza yasaları, canlı yasalardır. Zaman zaman gözden geçirilebilir, değiştirilebilir. Burada kendimize büyük haksızlık yapıyoruz. 
     Türkiye’de, arkasında şiddet, hakaret olmayan herhangi bir düşüncenin ifade edilmesinden dolayı hapse giren insan yoktur. Sanki Türkiye’de hapishaneler, eskiden olduğu gibi düşüncelerini ifade eden, yazı yazan insanların dolu olduğu yer gibi gösterilmektedir. Bu, Türkiye’ye haksızlıktır. Bir ifadenin, düşüncenin, yazının arkasında şiddet, şiddeti teşvik yoksa yazıyı beğenelim beğenmeyelim, doğru yanlış bulalım, bunlar bugün Türkiye’de serbesttir." Abdullah Gül, TCK’nın çıkmasının ardından verilen yaklaşık 200 karar bulunduğunu, bu kararlarda AİHM’in içtihat ve sözleşmelerine atıflar yapıldığını anlattı. 
     301. maddeye yönelik ilk mahkeme kararının beraatle sonuçlandığını 
     anımsatan Gül, kararın gerekçesinden bir bölüm okudu. Gül, "Tüm bunlar varken, Türkiye’de ifade özgürlüğü yokmuş gibi, insanlar görüşlerini ifade ettiklerinden dolayı hapse tıkılıyorlarmış gibi bir hava yaratmak, yaptığımız reform sürecine karşı büyük haksızlıktır. 
     Kendimize verdiğimiz zararlar görülmektedir. Başta basın yayın kuruluşları başta olmak üzere büyük sorumluluğumuz var" diye konuştu. 
     
     "BAKANLAR ARASINDA AYRI GÖRÜŞ YOK" 

     Başbakan Yardımcısı Gül, sansasyon ve heyecanın, bazılarının işine gelebileceğini, ancak Türkiye’ye zarar verdiğini vurguladı. Bu konuda hükümet içinde herhangi ayrı düşünce, bakanlar arasında farklı görüşün söz konusu olmadığını bildiren Gül, "Bakanları kavgalı gibi gösterme gayretleri çok sırıtmaktadır" dedi. AB’ye üyelikte "büyük resme" bakılmasını da isteyen Gül, Türkiye’nin, verdiği en ufak bir tavizin bulunmadığını ifade etti. Gül, Türkiye’nin, geri alamayacağı hiçbir taviz ve hakkın söz konusu olmadığını, Türkiye’nin kazandığını söyledi. Gül, özelleştirmelerle ilgili olarak da "Telsim, Telekom, ERDEMİR, TÜPRAŞ bu fiyatlara gittiyse, AB sürecinin getirdikleridir. 
     Bu rakamları öngörmüyorduk. Satmak için piyasaya çıktığımızda alan yoktu" diye konuştu. 
     
     "1 TANE ASKER ÇEKTİK Mİ " 

     Kıbrıs ile ilgili "kafa karıştırıcı" konuşmalar yapılmamasını isteyen Abdullah Gül, "1 tane asker çektik mi 1 metrekare toprak verdik mi " diye sordu. 
     KKTC’deki büyümeye işaret eden Gül, 2001’de KKTC’de kişi başına 4 bin 303 dolar düşerken, 2005’te 7 bin dolar olduğunu kaydetti. Gül, "Kıbrıs’ın geleceği karanlıksa insanlar kaçar, yatırım yapmaz" dedi. 
     Gül, KKTC sınırları içindeki eski Rum malları için tazminat, takas ve iade öngören yasaya işaret ederek, bu konuyla, KKTC 1. 
     Cumhurbaşkanı Rauf Denktaş’ın ve herkesin uğraştığını söyledi. 
     AİHM’de Türkiye ile ilgili davaları anımsatan Gül, KKTC’de etkin iç hukuk mekanizmasını işletecek komisyonu, önce Türkiye’nin takdir etmesi gerektiğini kaydetti. Gül, Rum tarafının da bu yasadan yararlanmak isteyen Rumlara hapis cezası öngören bir yasa tasarısı hazırlığında olduğunu belirtti. 
     Türkiye-ABD ilişkilerine de değinen Gül, ilişkilerde gizli gündemin, İran ve Suriye ile ilgili gizli pazarlıkların bulunmadığını bildirdi. 
     
</TEXT>
</DOC>
