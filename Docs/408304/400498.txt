<DOC>
<DOCNO> 400498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/sonspo18.html </URL>
<DATE> 2005/12/04/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Beşiktaş - Vestel Manisaspor 3-1 maç sonucu 
</HEADLINE>
<TEXT>

     Beşiktaş, sahasında ağırladığı Vestel Manisaspor'u 3-1 yenerek haftayı 3 puanla kapattı. 
     
     İLK YARI 

     20. dakikada İbrahim Üzülmez'in soldan ortasında ceza alanı içinde topla buluşan Kleberson'un bekletmeden vuruşunda, meşin yuvarlak savunmaya çarparak kornere çıktı. 
     21. dakikada Okan'ın pasıyla sağdan ceza alanına giren İbrahim Akın'ın ortasında topla buluşan İbrahim Toraman'ın kafa vuruşunda, meşin yuvarlak üstten auta gitti. 
     29. dakikada Çağdaş'ın kullandığı serbest vuruşta, top yandan auta çıktı. 
     34. dakikada Ahmed Hassan'ın soldan kullandığı köşe atışında, altıpasın hemen önünde Mustafa, kafayla topu arka direkteki İbrahim Akın'a aşırttı. İbrahim Akın, uygun durumda topu kafayla filelere göndererek, takımını 1-0 öne geçirdi. 
     38. dakikada İbrahim Akın, ani atakta sol çaprazda Johana'yı geçerek ceza alanı içinde son çizgiye indi. Bu futbolcunun sert ortasında, kale çizgisi önünde topla buluşan Ahmed Hassan'ın boş kaleye bekletmeden vuruşunda, meşin yuvarlak filelere gitti ve Beşiktaş, farkı 2'ye çıkardı 2-0. 
     42. dakikada Ahmed Hassan'ın orta alandan güzel pasıyla savunmanın arkasında topla buluşan Kleberson, ceza alanına girer girmez düzgün bir vuruşla topu bir kez daha filelere gönderdi 3-0. 
     Beşiktaş, maçın ilk yarısını da 3-0 önde kapadı. 
     
     İKİNCİ YARI 

     47. dakikada kaleci Cordoba'nın kısa düşen kale vuruşunda, orta alanda topu kontrol eden Duarte, kalecinin önde olduğu pozisyonda sert vurdu ve meşin yuvarlak üstten auta gitti. 
     59. dakikada ceza alanının hemen önünde Sinan'dan seken topu önünde bulan Duarte, kötü bir vuruşla meşin yuvarlağı üstten auta gönderdi. 
     61. dakikada ceza alanında topla buluşan Sinan'ın yerden sert şutunda, meşin yuvarlak filelere gitti ve Vestel Manisaspor farkı 2'ye indirdi 3-1. 
     74. dakikada Ali Güneş'in ceza alanı önünden sert şutunda, top üstten auta gitti. 
     83. dakikada ceza alanının sol çaprazında Youla'nın vuruşunda, kaleci Bülent topu kontrol etti. 
     90. dakikada Duarte'nin sağdan ortasında, Mehmet'in altıpas içinden vuruşunda, meşin yuvarlak yandan auta çıktı. 
     Beşiktaş, karşılaşmayı ilk yarıda bulduğu gollerle 3-1 kazandı. 
     
     MAÇTAN NOTLAR 

     Beşiktaş'ta, Zenit Saint Petersburg ile yapılan UEFA Kupası maçında ilk 11'de sahaya çıkan Sergen, ağrıları artınca, Vestel Manisaspor karşılaşmasında forma giyemedi. 
     Sergen, kadrodan çıkarılırken, yerine Kleberson forma giydi. Teknik direktör Jean Tigana, bu değişikliğin dışında, Zenit Saint Petersburg maçı kadrosunu sahaya sürdü. 
     Siyah-beyazlılarda uzun bir aradan sonra, sakatlıkları geçen Youla ve Pancu 18 kişilik maç kadrosunda yer aldı. Beşiktaş'ta bu 2 futbolcunun yanısıra Murat, Ali Güneş, Veysel ve genç oyuncular Rıza ile Mehmet de yedekler arasında kendilerine yer buldu. 
     Beşiktaş'ta, Sergen'in yanısıra sakatlıkları süren Tümer, Tayfur, Gökhan ve Ahmet Dursun, kart cezalıları Ailton ve Koray ile Güven, Ramazan, Volkan ve Nail kadroda yer almadı. 
     
     OKTAY ''AILTON İSTERSE, TALİBİ VARSA DEĞERLENDİRİRİZ'' 

     Beşiktaş Kulübü Asbaşkanı ve Futbol Şubesi Sorumlusu Kıvanç Oktay, Ailton'un bugün bir Alman gazetesinde çıkan röportajıyla ilgili Brezilyalı oyuncuyla görüştüğünü belirterek, ''Kesinlikle böyle birşey olmadığını, Beşiktaş'ta kalmak istediğini söyledi. 6 Aralık Salı günü basın toplantısı yapmak istiyor'' dedi. 
     Oktay, maçtan önce yaptığı açıklamada, Ailton'un performansından şu anda memnun olmadıklarını ifade ederek, ''Kendisi de memnun değil. Belki arkadaşlarıyla çok fazla kaynaşamadı. Bir an önce toparlaması lazım. Kendisi isterse ve yurtdışından bir talibi olursa değerlendiririz. Bu her oyuncumuz için geçerli'' diye konuştu. 
     
     İLGİ AZDI 

     Beşiktaş-Vestel Manisaspor maçına taraftarlar fazla ilgi göstermedi. 
     Tribünlerde boşluklar göze çarparken, karşılaşmayı yaklaşık 15 bin sporsever izledi. 
     Yaklaşık 250 kadar Vestel Manisaspor taraftarı da kendilerine ayrılan eski açık tribünden takımlarını destekledi. 
     Beşiktaşlı taraftarlar, maç öncesi futbolcularına, gelecek haftaki Galatasaray derbisine yönelik, ''Cimbom'u yenmeden İnönü'ye gelmeyin'' diye tezahürat yaptı. 
     Öte yandan 2 takım arasında PAF Ligi'ndeki karşılaşma 2-2 berabere sonuçlandı. 
     Diğer yandan teknik direktör Tigana, Fulya Tesisleri'nde B Genç Takımı'nın Mecidiyeköyspor ile yaptığı karşılaşmayı izledi. 
     Fransız teknik adam, altyapıdan sorumlu yönetici Sinan Vardar ve altyapı genel koordinatörü Ufuk Pak'dan bilgi aldı. Sinan Vardar, Tigana'nın altyapının çalışmalarından çok memnun kaldığını söyledi. 
     Bu arada karşılaşmayı Trabzonspor Teknik Direktörü Vahid Halilhodziç de protokol tribününden izledi. 
     Beşiktaş, 3 Aralık Dünya Özürlüler Günü nedeniyle sahaya ''Bugün sağlamsınız peki ya yarın'' yazılı pankartla çıktı. 
     

Stat BJK İnönü Hakemler İsmet Arzuman xx, Serkan Akarca xx, Timur Direkler xx Beşiktaş Cordoba xx, Ali Tandoğan xx, İbrahim Toraman xx, Mustafa xxx, Adem xx, Ahmed Hassan xxx Dk. 65 Pancu xx , Okan xxx Dk. 69 Ali Güneş xx , Çağdaş xx, İbrahim Üzülmez xx Dk. 66 Youla x , Kleberson xxx, İbrahim Akın xxx Vestel Manisaspor Bülent x, Johana x Dk. 46 Tufan xx , Yunus xx, D'Heane xx, Gürol x Dk. 46 Duarte xx , Caner xx Dk. 76 Mehmet x , Yılmaz xx, Serkan xx, Hakan x, Zafer x, Sinan xx Goller Dk. 34 İbrahim Akın, Dk. 38 Ahmed Hassan, Dk. 42 Kleberson Beşiktaş , Dk. 61 Sinan Vestel Manisaspor Sarı Kartlar Dk. 2 Johana, Dk. 28 Zafer, Dk. 39 Caner, Dk. 57 Yılmaz Vestel Manisaspor , Dk. 43 Kleberson, Dk. 87 Çağdaş Beşiktaş      
     MAÇIN ARDINDAN 

     Turkcell Süper Ligi'nde Vestel Manisaspor'u 3-1 yenen Beşiktaş, teknik direktör Jean Tigana yönetiminde ligde üstüste 2. galibiyetini aldı. 
     Geçen hafta Sivasspor'u deplasmanda 3-1 yenen siyah-beyazlılar, bu kez de Vestel Manisaspor'u aynı skorla yenerek, gelecek haftaki Galatasaray derbisi öncesi moral buldu. 
     Beşiktaş, bu galibiyetle lider Fenerbahçe ile arasındaki puan farkını 14, 2. Galatasaray ile 10 ve 3. sıradaki Kayserispor ile de 4'e indirdi. 
     
     TIGANA'YA SEVGİ GÖSTERİSİ 

     Beşiktaşlı taraftarlar, teknik direktör Jean Tigana'ya sevgi gösterilerinde bulundu. 
     Taraftarlar, 3-0 biten ilk yarının ardından soyunma odasına giden Fransız teknik adama "I Love You Tigana" diye tempo tuttu. 
     
     YOULA VE PANCU'NUN FORMA HASRETİ BİTTİ 

     Beşiktaş'ta, sakatlıkları nedeniyle bir süredir takımdan ayrı kalan Youla ve Pancu, Vestel Manisaspor maçıyla yeniden sahalara döndü. 
     Her iki oyuncu da karşılaşmanın ikinci yarısında oyuna dahil olarak, forma hasretlerine son verdiler. 
     
     KAPTANLIK PAZUBANDI 3 KEZ EL DEĞİŞTİRDİ 

     Beşiktaş'ta kaptanlık pazubandı, karşılaşma içinde 3 kez el değiştirdi. 
     Sahaya kaptan olarak çıkan İbrahim Üzülmez, oyundan çıkarken pazubandı Okan'a bıraktı. Okan da daha sonra oyundan alınırken, pazubandı maç sonuna dek Pancu taktı. 
     
     GALATASARAY'A GÖNDERME 

     Siyah-beyazlı taraftarlar, Vestel Manisaspor maçında, gelecek hafta karşılaşacakları ezeli rakipleri Galatasaray'a sürekli olarak göndermelerde bulundu. 
     "Cim Bom'u yenmeden İnönü'ye gelmeyin" diye tempo tutan taraftarlar, ezeli rakipleri aleyhine küfürlü tezahüratlar yaptı. 
     
     KARŞIYAKA'YA TEPKİ 

     Beşiktaşlı taraftarlar, Türkiye Basketbol Ligi'nde takımlarının dün Pınar Karşıyaka ile yaptığı maçta yaşanan olaylar nedeniyle Karşıyaka'ya tepki gösterdi. 
     Taraftarlar, maç içinde Karşıyaka aleyhine küfürlü tezahüratlarda bulundular. 
     
     TİGANA İLK YARI İYİ. İKİNCİ YARI KÖTÜYDÜK 

     Beşiktaş Teknik Direktörü Jean Tigana, Vestel Manisaspor karşısında çok iyi bir ilk yarı çıkardıklarını, ancak ikinci yarıda yorgunluk nedeniyle yavaşladıklarını söyledi. 
     Tigana, maç sonrası düzenlediği basın toplantısında, bir hafta içinde 3 zorlu maç oynadıklarını belirterek, "Sivas'ta, 70 dakika 10 kişi oynadık. Ardından Zenit St. Petersburg ile zorlu bir maç yaptık. Dolayısıyla bugün ikinci yarıda düşüş yaşadık. Onun dışında takımımda yükseliş görüyorum" diye konuştu. 
     
     AİLTON KONUSU 

     Basın mensuplarının Ailton'un Beşiktaş'tan ayrılmak istediği yönünde Alman gazetelerine demeçler verdiğini hatırlatmaları ve bu konuda ne düşündüğünü sormaları üzerine Tigana, "Gazetelerde yazılanları okumuyorum ve onun üzerine yorum yapmam. Ailton, bu sabah arkadaşlarıyla uzun bir çalışma yaptı. Beni ilgilendiren sahadaki ve antrenmandaki durumlarıdır. Gerisiyle ilgilenmiyorum" diye konuştu. 
     Bunun üzerine gazetecilerin "Peki Ailton'un sahadaki performansından memnum musunuz " şeklindeki sorusuna Fransız teknik adam, "Mutlu olsaydım, Zenit maçında yanımda oturtmazdım. Ama Ailton büyük bir oyuncu. Alman liginde çok gol atmış. Almanya'daki ritmine kavuşması için elimden geleni yapacağım. Ancak şu unutulmamalı ki Ailton sezon başı hazırlığı yapmamış ve bu da onu etkiliyor" diye yanıt verdi. 
     Tigana, İbrahim Akın ile ilgili bir soru üzerine de "Çok kaliteli bir oyuncu. İyi çalışmaya devam ederse yüksek seviyelere çıkar. Bence şu anda yüzde 60 ile oynuyor" diye konuştu. 
     Sergen'i ağrıları nedeniyle oynatmadığını anlatan Tigana, Mustafa Doğan ile ilgili bir soru karşısında da "3 maçtır oynuyor. Kaliteli bir oyuncu" dedi. 
     Galatasaray ile yapacakları derbi maçın hatırlatılması üzerine Tigana, "Biz hafta içinde öncelikle sakat oyuncularımızın takıma geri dönmesi için çalışacağız. Tümer, Sergen ve Gökhan gibi birçok oyuncumuz sakat. Önceliğimiz bu oyuncuları kazanmak" derken, Galatasaray'ın hücum yönünün çok yüksek olduğunun hatırlatılmasına karşılık "Elimizden geldiği kadar topu kalemizden uzakta tutmaya çalışacağız. Daha bir hafta var. Derbi için iyi hazırlanacağız" dedi. 
     Yarını dinlenerek geçirecek olan siyah-beyazlılar, Galatasaray derbisinin hazırlıklarına 6 Aralık Salı günü yapacakları antrenmanla başlayacak. 
     
     YANAL "10 DAKİKADA KAYBETTİK" 

     Vestel Manisaspor Teknik Direktörü Ersun Yanal, rakiplerinin ilk yarının son 10 dakikasında ortaya koyduğu oyunla maçı kazandığını söyledi. 
     Bu bölümün öncesi ve sonrasında Beşiktaş'ın gol pozisyonu üretemediğini belirten Yanal, "İkinci yarıda kontrol bizdeydi. Ama olmadı. Artık önümüze bakıyoruz" diye konuştu. 
     
     BEŞİKTAŞ KULÜBÜ ASBAŞKANI OKTAY "BİRKAÇ HAFTADIR DİSİPLİN VE PERFORMANS AÇISINDAN GÖZLE GÖRÜLÜR BİR DEĞİŞİM VAR" 

     Beşiktaş Kulübü Asbaşkanı ve Futbol Şube Sorumlusu Kıvanç Oktay, Vestel Manisaspor'u 3-1 yendikleri için mutlu olduklarını söyledi. 
     Oktay, maç sonrası yaptığı açıklamada, ilk yarıda iyi bir oyun ortaya koyarak, maçı kazandıklarını belirterek, "Birkaç haftadır disiplin ve performans açısından gözle görülür bir değişim var. Teknik direktör Tigana, futbolcularla uyum içinde çalışıyor. Ancak beklemek lazım. Birkaç hafta sonra çalışarak takım daha iyi olacak" diye konuştu. 
     Beşiktaşlı futbolcu Okan Buruk da bir gazetecinin, "Maçta çok mücadele ettin ve taraftarların sana büyük sevgisi vardı. Ne düşünüyorsun " şeklindeki sorusu üzerine, "Mücadele etmezsem onursuzluk yapmış olurum. Her zaman mücadelemi ortaya koymalıyım. Ben de Beşiktaş için her şeyimi vermeye çalışıyorum. Galatasaray maçında da aynısını yapacağım" şeklinde yanıtladı. 
     Sakatlığı nedeniyle kadroda yer almayan Sergen Yalçın ise Tigana geldikten sonra takımda büyük bir değişim yaşandığını belirterek, "Hocamız çok iyi, ona inanıyoruz ve güveniyoruz. Daha yukarılara tırmanacağız" diye konuştu. 
     Vestel Manisasporlu Sinan Kaloğlu, attığı gol sonrası sevinmemesiyle ilgili olarak, "Beşiktaş sonuçta benim eski takımım. Ama yine de profesyonelim. Forma giydiğim takım için elimden geleni yapıyorum. Yenildiğimiz için üzgünüm" dedi. 
     Bu arada, takımlarının son haftalarda aldığı başarısız sonuçlar sonrası yönetim ve futbolculara tepki gösteren Beşiktaşlı taraftarlar, Vestel Manisaspor galibiyetiyle uzun bir aradan sonra stattan mutlu bir şekilde ayrıldı. 
     
</TEXT>
</DOC>
