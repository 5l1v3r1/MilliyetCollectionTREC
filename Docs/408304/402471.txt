<DOC>
<DOCNO> 402471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/yazar/uras.html </URL>
<DATE> 2005/12/11/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Çağdaş sanat "Art - İstanbul" fuarı 
</HEADLINE>
<TEXT>


Sanat Galericileri Derneği son 4 yıldır, bu aylarda İstanbul'da Lütfi Kırdar Sergi Sarayı'nda sanat fuarları düzenliyor. Perşembe günü açılan fuar bu akşam sona erecek. İstanbul'da yaşayanların, İstanbul'a yolu düşenlerin bu akşamın geç saatlerine kadar fuarı gezme imk nları var. 
Bu yılki fuara 14'ü yabancı, 76 galeri, 253 sanatçının üç bini aşan eseri ile katıldı. 
Fuarın giriş kapısının hemen karşısında "Art 8" isimli galerinin pavyonunda yerli sanatçıların eserleri yanında, günümüzde yurtdışında büyük beğeni gören çağdaş sanatçıların da orijinal eserleri sergileniyor. "MiGe Art" isimli galerinin pavyonunda "çağdaş sanatçıların canlı çalışmalarını" sergiliyor. Aynı anda çok sayıda sanatçı, büyük boy resim çalışması yapıyor. Her bakımdan ilginç bir gösteri.Yalçın Gökçebağ'ın Armoni Sanat Galerisi'nin pavyonundaki tabloları "yeşil yeşil-cıvıl cıvıl". Muhsin Kurt'un Hobi Sanat Galerisi pavyonundaki iki boyutlu yeni denemeleri çok ilgi çekici.Ares Sanat Evi'nin pavyonunda Galip Nahit Noyan ile Muammer Durmuş'un farklı tarz yapıtları arasındaki bağı Özer Aktaş'ın demir heykelleri kuruyor. 

76 galeri 253 sanatçı 
Dem-art Sanat Galerisi'nin pavyonunda bu yıl da Hikmet Karabulut'un Fransa'daki çalışmaları sergileniyor. Mahmut Karatoprak'ın ahşap üzerine boyamaları ve Nadia Arditti'nin bronz heykelleri de ilgi çekici. Maçka'nın pavyonundaki Abidin Dino'nun resim ve heykelcikleri, Dpart Galeri'nin pavyonundaki Cihat Burak ve Mübin Orhon yapıtları insanı etkiliyor. 
Bu yılki fuarda sergileme güzel de, galerilerin katılımı iyi de... Çağdaş eser az. Bilinen, sevilen, yükselmiş veya yükselmekte olan veya ümit veren çağdaş sanatçıların az sayıda yapıtı var. 
Çağdaş sanat denilince "klasik yaklaşım" alışkanlığındaki galeri sahipleri resme ve bir ölçüde de heykele önem veriyor. Halbuki "güncel yaklaşımda, "çağdaş sanat" denilince "kavramsal-radikal yapıtlar" öne çıkıyor. Video,yerleştirme enstelasyon , fotoğraf günümüzde daha fazla ilgi görüyor. 

Küratörler önem kazandı 
Günümüzün küratörleri "çağdaş sanat" olarak bu tür yapıtlara önem verdiklerinden, özel sergilerde, bienallerde bu tür yapıtlar çağdaş sanatı temsil ediyor. 
Ünlü ressamımız Ömer Uluç, ABD'de, klasik yaklaşım ile güncel yaklaşım sahiplerinin "çağdaş sanatta" bütünlüğü sağlayacak bir anlayış birliği içinde olduklarını, galerici-küratör ayrılığı diye bir sorunun olmadığını, halbuki bazı Avrupa ülkelerinde, küratörler ile galericilerin çatışması sonucu, çağdaş sanat akımının bir bölümünün galericiler çevresinde, öbür bölümünün küratörler çevresinde gruplaştığını söylüyor. 
Bizde de galeri sahiplerimiz şimdilik küratörleri, küratörlerimiz de galeri sahiplerini "farklı açıdan" değerlendiriyor. Küratörlerle çalışan, çağdaş sanatla uğraşan sanatçılarımızın yapıtları işte bu nedenle şimdilik , "Art İstanbul" da yer almıyor. 



</TEXT>
</DOC>
