<DOC>
<DOCNO> 403063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/soneko30.html </URL>
<DATE> 2005/12/13/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
İş Bankası'na 400 milyon dolarlık kaynak... 
</HEADLINE>
<TEXT>

     Türkiye İş Bankası, 13 ülkeden 29 bankayla, 400 milyon dolar tutarında sendikasyon kredisine ilişkin anlaşma imzaladı. 
     İş Bankası'ndan Borsa'ya gönderilen açıklamada, bankanın bugün Londra'da imzalanan kredi sözleşmesi ile 29 uluslararası bankanın katıldığı konsorsiyumdan club-deal yoluyla 1 yıl vadeli 400 milyon dolar tutarında kaynak temin edeceği bildirildi. 
     Açıklamaya göre, ihracatın finansmanında kullanılacak olan söz konusu kredinin faiz ve komisyonları dahil toplam maliyeti libor artı yüzde 0.575 olacak. 
     
     ÖZİNCE GÜVEN ARTIRDI 

     Dilek Kocabaş AA 
Londra'da düzenlenen törende konuşan İş Bankası Genel Müdürü Ersin Özince, ekonomik koşullarda meydana gelen olumlu değişiklikler ve siyasi istikrarın, Türkiye'ye uluslararası piyasalarda duyulan güveni artırdığını söyledi. 
     Türkiye'de ihracatın arttığını, enflasyonun düşüş trendini sürdürdüğünü belirten Özince, ekonomik programa duyulan güvenin, olumlu koşulların sürmesine katkı sağladığını ifade etti. 
     Piyasaya 300 milyon dolar talebiyle borçlanmak üzere çıktıklarını, ancak sendikasyona katılan bankalardan 580 milyon dolar teklif aldıklarını belirten Özince, bu rakamı aynı fiyatla önerilmiş olmasına rağmen reddettiklerini bildirdi. Özince "bunu gereksiz borçlanma olarak gördüklerini" ifade etti. 
     Alınan bir yıl vadeli libor artı yüzde 0,575 maliyetli krediyi şu ana kadar bir özel bankanın yaptığı en ucuz kısa vadeli kredi anlaşması olarak niteleyen Özince, Türk bankalarına verilen kredilerde fiyatların giderek ucuzlayıp, vadelerin uzamasının, Türk ekonomisine güvenilmesinden kaynaklandığını bildirdi. 
     Telsim ihalesini de değerlendiren Özince, bütün bunların yabancı yatırımcının Türk ekonomisine duyduğu güveni gösterdiğini belirterek, "ekonominin koşulları gayet davetkar bir görüntü sunuyor" diye konuştu. 
     Törende, Tokyo Mitsubishi Bankası adına konuşan Francesco Carrobi de, yapılan kredi anlaşmasının başarısının pek çok faktöre bağlı olduğunu, ancak bunlardan en önemlisinin Türkiye'de ekonomide sağlanan düzelme ve siyasi istikrarın sürmesi olarak özetlenebileceğini bildirdi. 
     Carrobi, "bu işlem, İş Bankası ile katılımcı bankaların arasındaki ilişkinin sağlamlaşmasına yol açacaktır" dedi. 
     İmzalanan anlaşmayla sağlanan 400 milyon dolar tutarındaki 1 yıl vadeli libor artı 0,575 maliyetli kredinin, ihracatın finansmanında kullanılması bekleniyor. 

     
</TEXT>
</DOC>
