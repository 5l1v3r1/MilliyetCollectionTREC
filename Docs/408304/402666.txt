<DOC>
<DOCNO> 402666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sondun09.html </URL>
<DATE> 2005/12/12/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
CIA'e iki kötü haber 
</HEADLINE>
<TEXT>

     ABD'nin gizli merkezler ile Irak işgaline dayanak yaptığı bilgilerin işkence sonucu alındığına dair ink rcı tutumuna rağmen eski esirler ve yabancı istihbarat servislerinden gelen yeni itiraflar, Washington yönetimini zora sokuyor. 
     ABD'deki Kaide örgütünün 'kirli bomba' davasındaki iddiaların temelini oluşturan Etiyopyalı esir Binyam Muhammed, Amerikalı Jose Padilla ile birlikte Asya'dan ABD'ye uranyum götürme planının bir parçası olduğuna ilişkin ifadelerinin işkence ile alındığını söyledi. The Observer'a göre, Muhammed, işkenceden sadece CIA'i değil Britanya gizli servisi MI6'i de sorumlu tuttu. ABD'nin 'siyah bölgeler' diye bilinen gizli merkezlerinde üç yıl kalan Muhammed, avukatı Stafford Smith'e Fas'ta CIA tarafından sorgulanırken saatlerce bileklerinden asılı bırakıldığını, bıçakla göğsü ve cinsel organına çizikler atıldığını anlattı. 
     
     'Kanadalı' CIA ajanı 

     Muhammed, işkence seanslarının 18 ay sürdüğünü ve kendini Kanadalı diye tanıtan bir kadın CIA ajanı tarafından sorgulandığını kaydetti. 2002'de CIA uçağıyla önce İslamabad'a sonra Fas'a götürülen Muhammed, işkence altında Padilla ile plan kurduğunu ve '11 Eylül'ün planlayıcısı' Halid Şeyh Muhammed'le Pakistan'da yemek yediğini söylediğini belirtip, "Bunlarla hiç karşılaşmadım, Padilla adını ilk kez orada duydum" dedi. Muhammed'in işkence ile ifade verdiği anlaşılınca dört yıl cezaevinde kalan Padilla hakkında kirli bomba davası da düştü. Padilla şimdi Kaide'ye finansal destek sağlamaktan yargılanıyor. 
     Muhammed '2001'de uyuşturucu belasından kurtulabilmek için gittim' dediği Pakistan'dan dönüşünde pasaportundaki sorun yüzünden Londra'da gözaltına alındığında, iki MI6 ajanının kendisinden işkencenin yapıldığı bir Arap ülkesine gönderme tehdidiyle bilgi aldığını, Fas'ta ise MI6'in talebiyle Londra'daki öğrencilik yıllarının detaylarının sorulduğunu kaydetti. 
     
     Fransızlar uyarmış 

     ABD'nin başını ağrıtacak bir başka bilgi de Fransa'dan geldi. ABD Başkanı George W. Bush, 2003'te 'Birliğin Durumu' konuşmasını yapmadan önce Fransız istihbaratının CIA'i Irak'ın Nijer'den uranyum aldığı istihbaratının doğru olmadığı uyarısını yaptığı ortaya çıktı. Los Angeles Times'a göre, emekli Fransız istihbaratçı Alain Chouet, CIA'in isteğiyle 2001 ve 2002'de uranyum madenlerini Fransızların işlettiği Nijer'deki araştırmalarından iddiaları doğrulayamadıklarını ve bunu CIA'e ilettiklerini söyledi 
     
</TEXT>
</DOC>
