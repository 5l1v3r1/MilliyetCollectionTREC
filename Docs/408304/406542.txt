<DOC>
<DOCNO> 406542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/dunya/axdun02.html </URL>
<DATE> 2005/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Resmi tarih' tartışmasına el attı 
</HEADLINE>
<TEXT>


SABETAY VAROL Paris 


Fransa'da başlayan "Yasa tarihçiye karışsın mı, karışmasın mı " sorusu etrafında süren tartışma giderek politik arenaya çekiliyor. Cumhurbaşkanı Jacques Chirac'tan sonra, İçişleri Bakanı Nicolas Sarkozy de konuya el attı. 
Tartışma 12 Aralık'ta 19 tanınmış tarihçinin, "Ermeni Soykırımı"nı tanıyan yasanın da aralarında bulunduğu dört yasanın iptalini isteyen bildirisiyle başlamıştı. Bu dört yasa, "resmi tarih yazan yasalar" olarak niteleniyor. 
Cumhurbaşkanı Chirac'ın, Ulusal Meclis Başkanı Jean Louis Debre'yi bu amaçla üç ay içinde rapor hazırlamakla görevlendirmesinin ardından, iktidardaki Halk Hareketi için Birlik'in UMP Genel Başkanı Sarkozy de kendi raportörünü atadı. Bu iki raporun sonuçlarının 2007'deki cumhurbaşkanlığı seçiminde azınlık gruplarının oy tercihlerinde hayli etkili olabileceği belirtiliyor. 
Sarkozy'nin raporu hazırlaması için görevlendirdiği kişi, Avukat Arno Klarsfeld. Nazi avcısı Klaus Klarsfeld'in oğlu olan Arno Klarsfeld, Le Monde gazetesine verdiği demeçte deklarasyon yayımlayan tarihçilerle aynı görüşü paylaşmadığını peşinen belirtti. Klarsfeld, "Yasa koyucunun görevi elbet tarih yazmak değil, ama ahlaki sınırları belirlemek" dedi. Klarsfeld bu arada "Ermeni Soykırımı"nı tanıyan yasanın da, buna itiraz eden Türkiye'nin aynı zamanda AB'ye üye olmak istemesi nedeniyle "gerekli olduğunu" söyledi. 


</TEXT>
</DOC>
