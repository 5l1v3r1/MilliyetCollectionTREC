<DOC>
<DOCNO> 401085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sonspo19.html </URL>
<DATE> 2005/12/06/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Cimbom'da Ergün yeniden sakatlandı 
</HEADLINE>
<TEXT>

     Galatasaray, Beşiktaş ile 10 Aralık Cumartesi günü oynayacağı derbi maçın hazırlıklarını yaptığı antrenmanla sürdürdü. 
     Teknik Direktör Eric Gerets yönetiminde Florya Metin Oktay Tesisleri'nde yapılan ve 2 saate yakın süren antrenmanda futbolcular, uzun süre yapılan pas çalışmasının ardından 3 grup halinde top kapma ve çift kale maç yaptılar. 
     Turnuva halinde oynanan maçlarda Necati ile Ayhan'ın siyah-takımı, Iliç ve Hasan Kabze'nin oluşturduğu beyaz ve Hakan Şükür-Ümit Karan'ın kırmızı takımını mağlup etmeyi başardı. İkincilik maçında ise beyaz takım, kırmızı takımı yenince, Hakan Şükür-Ümit Karan ekibi turnuva sonuncu oldu. 
     Sarı-kırmızılılar, derbi maçın hazırlıklarını öğleden sonra yapacakları antrenmanla sürdürecek. 
     
     ERGÜN BIRAKTI 
     Turnuvada kenarda olan ekibin 5'e 2 top kapma çalışmasında sakatlığı nükseden Ergün, idmanı yarıda bıraktı. 
     Kasığında çekme meydana gelen Ergün'ün sakatlığının, daha önceki sakatlığıyla aynı bölgede olduğu ve tedavisine başlandığı açıklandı. 
     Diğer yandan, kulüp doktoru Murat Çevik, antrenmanlara katılamayan futbolculardan Uğur'un yarın idmana çıkabilmesi için çaba harcadıklarını, Cihan'ın alt adalesinde kanama bulunduğunu, Hasan'ın ise Almanya'da tedavisini sürdürdüğünü açıklandı. 
     Dünkü antrenmanda koşu yapmakla yetinen Altan ve Song ile çalışmada yer almayan Saidou, bugünkü antrenmanda takımla birlikte çalıştı. 
     İdmanda, Antalya'daki geniş tabanlı Milli Takım kampında bulunan kaleci Aykut da yer almadı. 
     
     GÜZEL GOLLER SEVİNDİRDİ 
     Çift kale maç sırasında futbolcularının attığı birbirinden güzel goller teknik heyeti memnun etti. 
     Turnuva maçları dikkatle takip eden Eric Gerets, yaptıkları güzel hareketler ve gollerinden sonra özellikle genç oyuncuları motive etmeye çalıştı. Antrenmanda özellikle Ayhan ve Necati'nin bir hayli hırslı oldukları gözlendi. 
     Bu arada Gerets'in pas çalışmalarında ve çift kale maçlarda, aralarında problem yaşandığı şeklinde haberler çıkan Hakan Şükür ve Ümit Karan'ı yan yana oynatması dikkat çekti. 
     
</TEXT>
</DOC>
