<DOC>
<DOCNO> 406738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sonspo16.html </URL>
<DATE> 2005/12/26/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Trabzonspor'un Fatih Akyel ile anlaşması tepki oluşturdu 
</HEADLINE>
<TEXT>

     Trabzonspor'un Fatih Akyel ile prensipte anlaşması ve imza aşamasına gelmesine Trabzonsporlu Profesyonel Futbolcular Derneği, tepki gösterdi. 
     Derneğin yönetim kurulu tarafından yapılan yazılı açıklamada, Trabzonspor'un bugüne kadar gelenek ve göreneklerine sahip çıktığı için büyük kulüp olduğu ifade edilerek, şu görüşlere yer verildi 
     ''Zaman zaman kulüp olarak çektiğimiz sıkıntılarda bu ilkelerden uzaklaştığımız dönemler de olmuştur. Türkiye liglerinde oynayan profesyonel futbolcu kardeşlerimizin ağızlarından çıkan kelimeyi kulağının duyması lazımdır. Bu ilke hiçbir zaman unutulmamalıdır. Fatih Akyel'in Trabzonspor'a ve taraftarlarına yapmış olduğu küfür ve çirkin eylemleri gerek dernek, gerekse de taraftarlar ve Trabzonspor olarak kabullenmek mümkün değildir. Bu eylemleri yapan futbolcular, Trabzonspor'un büyüklüğü ve onuru altında bedellerini de ödemek mecburiyetindedirler.'' Fatih Akyel'in transferi konusunda bazı taraftarlar dernekleri de tepkide bulundular. 
     
     BEŞİKTAŞ DA İSTİYORDU TRABZON'U TERCİH ETTİM 

     Trabzonspor'un prensip anlaşmasına vardığı Fatih Akyel, Beşiktaş'dan da transfer önerisi aldığını ancak kendisinin Trabzonspor'u tercih ettiğini söyledi. 
     AA muhabirinin sorularını yanıtlayan Fatih Akyel, Trabzonspor ile prensipte anlaşma yaptığını ve küçük prüzlerin giderilmeye çalışıldığını belirterek, ''Transferim, imza aşamasında. Bugün, yarın netlik kazanır. Son görüşmeler yapılıyor ve büyük ihtimalle Trabzonspor ile sözleşme imzalayacağım'' dedi. 
     Teknik direktör Vahid Halilhodziç'in kendisini istediğini ve Yunanistan'da bordo-mavili takım tarafından izlettirildiğini ifade eden Akyel, şöyle devam etti 
     ''Bana gelirmisin dediler, ben de gelirim dedim. Para konusunda da hiçbir sorun çıkarmadım. Beşiktaş'da beni istiyordu ancak ben Trabzonspor'u tercih ettim. İstanbul dışında forma giymek istiyorum. Trabzonspor, büyük bir camia ve futbol şehri. Futbola iyi konsantre olacağımı düşünüyorum. Eğer futbola kendimi tekrar verirsem, Trabzonspor forması altında milli takıma döneceğime inanıyorum.'' Fenerbahçe formasıyla Trabzonspor maçında yaptığı haraketlerin büyütüldüğünü kaydeden Akyel, şöyle konuştu 
     ''O zaman yaptığım hareketten dolayı özür dilemiştim. Bugün de özür dilerim. Bence bu konuları fazla büyütmemek lazım. Ben Trabzonspor'a geliyorum çünkü Trabzonspor'a katkı sağlayacağıma inanıyorum. O gün özür dilemiştim. Bugün de Trabzonspor'da oynayacağım futbol ile taraftarları sevindirmek onlardan bir kez daha özür dilemek istiyorum.'' 

     
</TEXT>
</DOC>
