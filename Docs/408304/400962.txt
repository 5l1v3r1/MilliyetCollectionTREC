<DOC>
<DOCNO> 400962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sondun19.html </URL>
<DATE> 2005/12/06/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Karikatür krizi Danimarka istihbarat servisine taşındı 
</HEADLINE>
<TEXT>

     KOPENHAG ANKA 

Jyllands-Posten gazetesinde Hazreti Muhammed karikatürlerinin yayınlanmasının ardından yaşanan kriz Danimarka İstihbarat Servisi’ne kadar taşındı. Danimarka İstihbarat Servisi, karikatürün çizerleri ve imamlarla görüştü. 
     Danimarka’da Türkçe olarak yayınlanan Haber gazetesine göre Jyllands-Posten gazetesinde yayınlanan Hazreti Muhammed karikatürlerinin ardından yaşanan krize Danimarka İstihbarat Servisi PET müdahale etti. PET’in, ölüm tehditleri alan 12 çizer ve imamlarla bir görüşme gerçekleştirdiği bildirildi. 
     PET görüşmenin ardından, çizerlere yönelik somut bir tehlikenin söz konusu olmadığını açıklarken çizerlere de alınan önlemler ve koruma konusunda da bilgiler verdi. 
     
     SOMUT BİR TEHDİT YOK 
     Danimarka Gazeteciler Cemiyeti başkanı Mogens Bjerregaard da PET’in açıklamalarından tatmin olduklarını söyledi. Danimarka İstihbarat Servisinin, şu anda kendilerine yönelik somut bir tehlikenin söz konusu olmadığını bildirdiğini belirten Bjerregaard, öte yandan PET’in, ölüm tehditlerinden kendilerini haberdar etmemesini eleştirdi. 
     Çizerlerin ayrıca, Danimarka’daki Müslüman toplumun önde gelen isimleri ve imamlarla da gizlice bir araya geldi. 
     Görüşmenin ardından bir açıklama yapan çizerler ve imamlar görüşmenin oldukça olumlu geçtiğini belirtti. 
     
     "GAZETE MÜSLÜMANLARDAN ÖZÜR DİLESİN" 
     Öte yandan, Danimarka Radyosu, Danimarka’daki Müslüman Topluluğu Det Islamiske Trosssamfund i Danmarka Basın Sözcüsü Kasem Said Ahmad’in, Jyllands-Posten gazetesinin Müslümanlardan özür dilemesini istediğini belirtti. 
     Kasem Said Ahmad, ölüm tehditleri alan çizerlerin korkmalarına gerek olmadığını, İslamabad’da çizerlere yönelik ölüm fetvasını yayınlayan Pakistan’daki partinin Danimarka’da herhangi bir uzantısının bulunmadığını ve Danimarka’daki Müslüman örgütleri tarafından da desteklenmediğini söyledi. 
     
</TEXT>
</DOC>
