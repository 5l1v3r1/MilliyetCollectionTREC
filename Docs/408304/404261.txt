<DOC>
<DOCNO> 404261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sondun25.html </URL>
<DATE> 2005/12/17/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Tarık Aziz, ailesi için İtalya'da sığınma istedi... 
</HEADLINE>
<TEXT>

     Irak'ta Saddam Hüseyin döneminin üst düzey yetkililerinden Tarık Aziz, aile bireyleri için İtalya'dan sığınma hakkı istedi. 
     Irak'ta yargılanmayı bekleyen Dışişleri Eski Bakanı Tarık Aziz'in İtalyan avukatı Remo Di Martino, Milano'da yazılı bir açıklama yaptı. Di Martino'nun verdiği bilgiye göre Tarık Aziz, can güvenlikleri tehlikede olan aile bireyleri için İtalyan hükümetine, ''geçici bir süre için de olsa Irak'ta istikrar sağlanana dek İtalya'da ikamet etmelerinin sağlanması'' çağrısında bulundu. 
     Aziz'in ''Silvio Berlusconi hükümetine'' hitaben kaleme aldığı çağrıda, Irak'ta ailecek tehlikede olduklarını belirtmesinin ardından, ''İtalya, aile bireylerime hiç olmazsa bir yıllık oturma izni versin. Zira burada hem benden hem de ailemden intikam almak isteyenler var'' demesi de dikkati çekti. 
     Avukat Di Martino, müvekkili ve ailesinin Irak'ta ölüm tehditleri aldıklarını, Aziz'in iki oğlunun kaçırılmış olmasının da durumun ciddiyetini gösterdiğini kaydetti. 
     Di Martino, Tarık Aziz'i savunacak diğer avukatlarla kısa süre önce Paris'te bir araya geldiğini de hatırlatarak, ''Görüşme sırasında Iraklı avukat Badie Arif İzzet, müvekkilimizin Aziz konusunda ciddi insan hakları ihlalleri söz konusu olduğunu da anlattı'' dedi. 
     İtalyan avukat Di Martino, Iraklı meslektaşlarından Tarık Aziz'in cezaevi koşullarına ilişkin edindiği bilgileriyse şöyle özetledi 
     ''Müvekkilimiz Aziz, iki buçuk yıldan beri aynı cezaevinde kalmaya devam etmektedir. Orada yaklaşık iki metrekarelik bir hücrede tutuluyor. Kalp rahatsızlığının yanı sıra şeker hastalığı da var. Iraklı meslektaşlarım, kendisiyle uzun süre konuşulduğunda, müvekkilimin dil renginde koyulaşma gözlenebildiğini belirtiyorlar.'' Avukat Di Martino, Irak'ta insan hakları ihlallerine son verilmesi, Tarık Aziz'in ve tüm Iraklı sanıkların savunma haklarının çiğnenmemesi için Roma Katolik Kilisesi'nin ruhani lideri Papa 16. Benediktus'u da girişimlerde bulunmaya çağırdı. 
     
</TEXT>
</DOC>
