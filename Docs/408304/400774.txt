<DOC>
<DOCNO> 400774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sonspo38.html </URL>
<DATE> 2005/12/05/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Gökdeniz 7 Mart'tan sonra kendime yeni bir sayfa açacağım... 
</HEADLINE>
<TEXT>

     Geçen sezon Akçaabat Sebatspor ile Kayserispor arasında yapılan karşılaşmayla ilgili olarak yasa dışı bahis skandalına adı karıştığı gerekçesiyle aldığı 10 aylık cezası 6 aya indirilen Gökdeniz Karadeniz, cezasının bitim tarihi olan 7 Mart'tan sonra kendine yeni bir sayfa açacağını söyledi. 
     Gökdeniz, Mehmet Ali Yılmaz Tesisleri'nde düzenlediği basın toplantısında, kendisinin yaşadığı ve yaşattığı sıkıntılardan dolayı kamuoyu önüne çıkmasının zor olduğunu belirterek, ''Trabzonspor camiasından, ailem ve beni seven herkesten tekrar tekrar özür diliyorum. Gerçekten zor günler geçirdim. Beni Gökdeniz yapan değerlere, beni seven tüm insanlara saygısızlık yaptım. Bu yaptığım hatadan dolayı alacağım her türlü cezaya da hazır olmam gerekir. Çünkü bir hata yapmışım, suç işlemişim, bunun da cezası mutlaka vardır ve karşılıksız kalmaz'' dedi. 
     Geçmişe artık dönmek istemediğini ifade eden Gökdeniz, şöyle devam etti 
     ''Önümde çok uzun yıllar var. 7 Mart 2006 tarihinden itibaren kendime yepyeni bir sayfa açacağım. Çünkü açmak zorundayım, kendim, ailem ve kulübüm için. En iyi şekilde kulübüme hizmet etmek için bu olayı atlatmak gerekiyor. Başkanımızdan, hocalarımdan, takım arkadaşlarımdan, taraftarlarımızdan, camiamızdan ve ailemden tekrar tekrar özür diliyorum. İnsanlar iyi günlerinde nasıl seviniyorsa, kötü günde de üzülecek. Ben de bir hata yapmışım. Bunun da üzüntüsünü çekiyorum. Trabzonspor gibi büyük bir camianın formasını giymiş bir sporcu olarak kendimi hazırlamak durumundayım. Bildiğiniz gibi ben 6-7 senedir Trabzonspor formasını giyiyorum ve her yıl 34 lig maçı oynuyorum. Takımımı ve arkadaşlarımı saha içinde yalnız bırakmak bana göre mantıklı bir davranış değil. Çünkü sahada futbol oynamak gerek ki aldığım paranın karşılığını vereyim. En üzüldüğüm şey arkadaşlarımı saha içinde yalnız bırakmak. Takım arkadaşlarım savaş veriyor ve ben bunun dışında kalıyor, izliyorum. Bu beni kahrediyor. İdmanlarda bile yenilgiyi kabul etmeyen bir insanım. Arkadaşım kötü günler geçirirken izlemek gerçekten çok üzücü.'' Gökdeniz olarak çok şey kaybettiğini dile getiren bordo-mavili oyuncu, ''Belki prestijimi kaybettim. Maddi ve manevi olarak çok şey kaybettim. Bunu geri alacak kişi yine Gökdeniz'dir. Kendime o konuda güvenim sonsuz. Yeteneklerime güveniyorum. 3 aylık bir zamanım kaldı. 3 aylık zamanı da en iyi şekilde çalışıp bu olayı unutarak, kulübüme tekrar faydalı bir futbolcu olmak istiyorum'' diye konuştu. 
     
     ''HAYATIMIN HATASINI YAPTIM'' 
     Gökdeniz Karadeniz, hayatının hatasını yaptığını belirterek, şunları söyledi 
     ''İnsanlar hayatlarında hata yapabilir, ben de hayatımın en büyük hatasını yaptım. Hatalardan önemli olan iyi dersler çıkarmaktır. Önümde uzun yıllar olduğu için bu hatadan en iyi dersleri çıkarıp, önüme sağlıklı bakmak istiyorum. Bu konu benim için bugün kapanacaktır. Geriye dönük hiçbir şey düşünmek istemiyorum. Tahkim Kurulu'nun verdiği kararla ilgili yorum yapmak istemiyorum. Kimsenin de yapmasını istemiyorum. İşlenmiş suç var, cezasını aldım. Bağlı olduğum takım, bakmak zorunda olduğum bir ailem var, onun için en kısa sürede kendimi toparlayıp sahalara dönmek istiyorum. Takımıma ve arkadaşlarıma tepki gelebilir. Ben tüm Türkiye'ye sesleniyorum. Bu hatayı yapan Gökdeniz Karadeniz'dir. Ne bir takım arkadaşım, ne kulübüm bu hatayı yapmıştır. Olumsuz tezahürat yapılacaksa bir tek bana yapılsın.'' Türkiye'de Trabzonspor haricinde başka bir takımda futbol oynamayacağını da ifade eden Gökdeniz, ''Kulübün menfaatleri gereği beni satmak isterlerse, yurt dışında oynamak istiyorum, ama Gökdeniz Karadeniz olarak hiçbir zaman Trabzonspor'a olan borcumu ödeyemem. Ömrümün sonuna kadar da çalışsam ödeyemem'' dedi. 
     Fenerbahçe'ye daha önce attığı imzanın da yanlış olduğunu kaydeden Gökdeniz, ''Gençtim ve o zaman hata yaptım. Şimdi daha olgunum. Biz büyük bir kulübüz ve büyük bir camiayız. Tüm herkesten tekrar çok özür diliyorum'' diye konuştu. 
     
     GÖKDENİZ'E PROTESTO 
     Bu arada, basın toplantısı başlamadan önce yerel basın mensupları Gökdeniz Karadeniz'in toplantısını protesto etti. 
     Yerel Basın mensupları, Gökdeniz'e İstanbul'da televizyonlara verdiği röportaj nedeniyle, ''Bizim protestomuz sana değil, yönetim kuruluna. Yerel basın olarak seni sahiplendik, ancak yönetim kurulu Trabzon'da basın mensuplarına röportaj izni vermedi ve İstanbul'da basın mensuplarına bu izin verildi. Çifte standart nedeniyle toplantıya katılmıyoruz'' dediler. 
     Bunun üzerine de Gökdeniz, ''Böyle olmasını istemezdim'' dedi. 
     
</TEXT>
</DOC>
