<DOC>
<DOCNO> 401145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sontur36.html </URL>
<DATE> 2005/12/06/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Cadde ortasında tabanca dehşeti 
</HEADLINE>
<TEXT>

     Kayseri’de, tabancayla bir kişiyi yaralayıp, 2 araca ateş ederek zarar veren kişi, bir süre polise direndikten sonra teslim oldu. 
     Yeni Sanayi Sitesi 6. Cadde’de servis istasyonu bulunan Metin K, esnaf komşusu Hakkı Yontar’ı, henüz belirlenemeyen nedenle tabancayla ateş açarak sağ bacağından yaraladı. 
     Metin K, daha sonra işyerinin damına çıkarak, rasgele çevreye ateş açtı. Kurşunların isabet ettiği 1 kamyonun motor aksamı zarar gördü, 1 otomobilin de camı kırıldı. 
     Damdan inerek, işyerinin önüne gelen ve bir süre polise direnen Metin K, bura da havaya ateş etti. Polis tarafından ikna edilen Metin K, ekip otosuna bindirilerek, Emniyet Müdürlüğü’ne götürüldü. 
     Kayseri Devlet Hastanesi’nde tedavi altına alınan Hakkı Yontar, Metin K. ile aralarında husumet bulunmadığını belirterek, "Yanıma gelip, sebepsiz yere tabancayla bacağımdan yaraladı" dedi. 
     Sanayi sitesinde işyeri bulunan vatandaşlar, Metin K’nın daha önce de buna benzer davranışlarda bulunduğunu öne sürdüler. 
     Yetkililer, olayla ilgili soruşturmanın sürdürüldüğünü kaydettiler. 
     
</TEXT>
</DOC>
