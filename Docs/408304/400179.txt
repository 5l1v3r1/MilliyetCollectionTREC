<DOC>
<DOCNO> 400179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/spor/spo10.html </URL>
<DATE> 2005/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Halterde ceza yağdı 
</HEADLINE>
<TEXT>


Genel Müdürlük, spor ahlakına aykırı hareket ettiği gerekçesiyle masör Güzelimdağ'a 3, antrenörler Topçu ile Batmaz'a 1'er ay ceza verdi 

AYŞE YEŞİN 


Federasyon seçimleri öncesi halterde ortaya çıkan skandalda başrolü oynayan masör Emel Güzelimdağ, spor ahlakına aykırı hareket ettiği gerekçesi ile 3 ay hak mahrumiyeti cezası aldı. 
Genel Müdürlük Ceza Kurulu, teftiş raporları doğrultusunda Güzelimdağ'ın hiyerarşik düzende en üst amir konumunda bulunan eski federasyon başkanının, milli takım sporcuları ile yaptığı konuşmayı izinsiz kaydetmek, bu kayıtların ilgisiz kişilerin eline geçmesini sağlamak, kendi katkısıyla dedikodu yapılmasına neden olmak ve halter federasyonunu küçük düşürmekten suçlu buldu. Spor ahlakına aykırı hareket ettiği gerekçesiyle Güzelimdağ'ın 3 ay hak mahrumiyeti cezasına çarptırılmasını kararlaştırdı. 
Kurul ayrıca milli takım sporcularından eski başkanı Kenan Nuhut'a saat hediye edilmesi gerekçesiyle para topladığı iddia edilen antrenörler Cafer Topçu ve Ergun Batmaz'ın dosyalarını da karara bağladı. Sporculardan 7 bin 500 doların toplandığı, ancak hediye saatin alınıp alınmadığının netleşmediği belirtilen müfettiş raporu doğrultusunda Batmaz ve Topçu'ya 1'er ay hak mahrumiyeti cezası kesildi. 



</TEXT>
</DOC>
