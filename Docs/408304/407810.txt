<DOC>
<DOCNO> 407810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/guncel/gun03.html </URL>
<DATE> 2005/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya'da müfettiş skandalı 
</HEADLINE>
<TEXT>


Öğretmenlere verilen bir konferansta, "Sizin yere göğe sığdıramadığınız Atatürk beni kurtarmadı. Ben doğmadan 20 yıl önce ölen birisi beni nasıl kurtarır" diyen müfettiş Gürsu için 1 yıl hapis cezası isteniyor 

Konya DHA 

Konya İl Milli Eğitim Müdürlüğü'nce haziranda öğretmenlere yönelik düzenlenen müfredat toplantısında "Sizin yere göğe sığdıramadığınız Atatürk beni kurtarmadı" diyen 12 yıllık Milli Eğitim Müfettişi Ethem Gürsu hakkında dava açılırken, idari soruşturmaya bakanlık müfettişleri el koydu. 
Konya Milli Eğitim Müdürlüğü, 26 Haziran'da ilköğretim öğretmenlerine yönelik "Müfredat Tanıtım Semineri" düzenledi. Milli Eğitim Müdürlüğü, Gürsu'yu da öğretmenlere bilgi vermek üzere görevlendirdi. Ancak Gürsu, seminerde, "Derslerde öğrencilere 'Atatürk kimdir ' diye soruyorum. Onlar da 'Atatürk bizi düşmandan kurtardı' diyorlar. Öğretmenler yıllardır derslerde Atatürk'ün herkesi kurtardığını anlatıyor. Sizin yere göğe sığdıramadığınız Atatürk beni kurtarmadı. Ben 55 yaşındayım. Ben doğmadan 20 yıl önce ölen birisi beni nasıl kurtarır " dedi. 

Öğretmenden tepki 
Toplantıya katılan öğretmen Günay Aslan, tepki göstererek, "Atatürk sizi kurtarmadıysa anneninizi de mi kurtarmadı " diye bağırdı. Tartışmanın basına yansıması üzerine İl Milli Eğitim Müdürlüğü Gürsu hakkında inceleme başlattı. 
Eğitim-Sen'in suç duyurusu üzerine de Gürsu hakkında 'Atatürk'e aleni hakaret'ten 1 yıla kadar hapis cezası istemiyle dava açıldı. 
Konya İl Milli Eğitim Müdürü Halil Şahin, "Müfettişler, Gürsu arkadaşları olduğu için soruşturma yapmayı kabul etmedi. Bakanlık müfettişleri soruşturmayı başlattı" dedi. 
Gürsu ise yanlış anlaşıldığını öne sürerek, "Suçsuz olduğumu bildikleri için müfettişler soruşturma açmaya cesaret edemedi" iddiasında bulundu. 



</TEXT>
</DOC>
