<DOC>
<DOCNO> 402848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sontur34.html </URL>
<DATE> 2005/12/12/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Kayıt dışı cepler için yarın son gün... Kuyruklar vatandaşı çıldırtıyor 
</HEADLINE>
<TEXT>

     Kayıt dışı cep telefonların kayıt altına alınma işlemleri yarın akşam sona erecek. 
     Kayıt dışı cep telefonlarının kayıt altına alınmasını öngören ve 13 Temmuz’da yürürlüğe giren kanunun kayıt için tanıdığı 5 aylık süre yarın sona eriyor. 
     Kullanıcılar, GSM operatörlerinin abone merkezlerinde yarın akşama kadar işlem yaptırabilecekler. 
     12 milyonu kayıt dışı, 6 milyonu da seri numarası kopyalanmış toplam 18 milyon kayıt dışı cep telefonunun kayıt işlemlerinin yarın akşama kadar kayıt altına alınması öngörülüyor. 
     Kayıt altına alınmayan cep telefonları 14 Aralık’tan itibaren bloke edilerek görüşmeye kapatılacak. 
     Ancak, ilgili kanuna göre, kullanıcılardan yurt dışında, hapiste ya da hastanede bulunması nedeniyle kayıt işlemlerini yaptıramayanlar daha sonra durumlarını belgelendirmek ve faturalarını ibraz etmek kaydıyla cep telefonlarını kayıt altına aldırabilecekler. 
     KUYRUKLAR ÇILDIRTIYOR 
     
     Halife YALÇINKAYA SİVAS, DHA 

     
SİVAS’ta cep telefonlarının bloke edilmesinden korkanlar, cihazlarını kaydettirmek için sabahın erken saatlerinden itibaren uzun kuyruklar oluştururken çıkan tartışmayı polis memurları önledi. 
     Sivas’ta cep telefonlarını kayıt altına aldırmak isteyenler, abone merkezlerinin önünde uzun kuyruklar oluşturdu. Abone merkezinde 5 YTL karşılığı cep telefonlarını kayıt altına aldıranlar bu işlemi yaptırabilmek için sabahın erken saatlerinde kuyruğa girmek zorunda kaldı. 
     Kuyruğa girenlerin çoğu cep telefonun kaçak olup- olmadığını öğrenmek için, ya da kayıt yaptırmak için sıra bekledi. Sabahın erken saatlerine kuyruğa giren ve sıra beklemekten dolayı sinirli hale gelenleri polis sakinleştirmeye çalıştı. Yarın sona erecek kayıtları yaptırabilmek için sıra bekleyenler sürenin yetmeyeceğini öne sürdü. 
     
     Mutlu YUCA BOLU, DHA 

     
KAÇAK cep telefonlarının kayıt altına alınması süresinin dolmasına kısa süre kala Bolu’da da GSM abone merkezlerinin önünde uzun kuyruklar oluştu. 
     Kaçak cep telefonlarının kayıt altına alınması için tanınan sürenin sonuna gelinirken abone merkezlerinde yoğunluk yaşandı. Cep telefonlarını bugün kayıt altına aldırmamaları durumunda telefonları kapanmasından korkanlar, İzzet Baysal Caddesi'ndeki abone merkezi sabah açılmadan önünde sıraya girdi. Cep telefonlarını kayıt ettirebilmek için uzun süre sırada bekleyenler lar sürenin darlığından yakındı. 
     
     Davut AKTAŞ SAMSUN, DHA 

     
SAMSUN’da sabahın erken saatlerinde kaçak cep telefonlarının kayıt altına alınması için kuyruğa girenler, uygulamaya tepki gösterdi. 
     Kuyrukta 4 saat bekleyen Yahya Öztürk, abonelere 5 YTL için çile çektirildiğini söyledi. Telefon mağazalarında çalışan ilgililer de, yoğunluktan şikayet ederek, çaresiz kalmaktan yakındı. 
     
</TEXT>
</DOC>
