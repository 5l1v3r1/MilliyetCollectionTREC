<DOC>
<DOCNO> 401689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/soneko28.html </URL>
<DATE> 2005/12/08/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Philsa Tekel'e ilgiliyiz ancak blok model olursa ihaleye girmeyiz... 
</HEADLINE>
<TEXT>

     Philip Morris Sabancı Philsa Murahhas Azası Turhan Talu, Tekel'in özelleştirmesine ilgili olduklarını belirterek, ''Fakat yine blok model dendiği takdirde bizim ihaleye girmemiz pek olası gözükmüyor'' dedi. 
     Talu, AB'ye uyum çerçevesinde sigarada düzenlenen ''Ürün Standardı Yönetmeliği'' ile ilgili hazırlıkların anlatıldığı basın toplantısında, Tekel'in özelleştirmesiyle ilgili soruları yanıtladı. 
     Tekel özelleştirmesinde sergileyecekleri yaklaşımın modele bağlı olduğunu ve Rekabet Kanunu'nun özelleştirme sonrasında hakim durumun oluşmasını engellediğini belirten Talu, şöyle devam etti 
     ''Burada 2 nokta var. Bir, hakim duruma geçmeyeceksiniz. Bir de hakim durumunuzu kötüye kullanmayacaksınız. Bizim büyük ihtimalle bu sene sonu itibariyle pazar payımız yüzde 40'ın üzerinde olacak. Tekel'in pazar payı da yüzde 35 civarında olacak. Yani 40 artı 35 yapar 75. Ciddi bir hakimlik bu... Dolayısıyla mümkün değil.'' Turhan Talu, birinci özelleştirme aşamasında Philip Morris'in ihaleye girebilmesi için fabrikalarla markaların gruplandırılarak satılmasını ve bu durumda çok daha fazla oyuncunun Türkiye'ye gelebileceğini önerdiklerini hatırlattı. 
     
     ''TEKEL'İ BU MODELİYLE ALAMAYIZ'' 
     Talu, bugün gelinen noktada Tekel'in fabrikalarının kapatılması gerektiğini ifade ederek, ''Tekel'in 6 fabrikası var. Halbuki grupladığınız takdirde bir parçayı alan oyuncu en azından belli bir müddet o fabrikayı devam ettirmek durumunda. Böylelikle istihdam sorunu doğmayacak'' dedi. 
     Tekel'i mevcut modeliyle alamayacaklarını dile getiren Talu, ''Tekel'in özelleştirmesine ilgiliyiz. Fakat yine blok model dendiği takdirde bizim ihaleye girmemiz pek olası gözükmüyor'' diye konuştu. 
     Turhan Talu, bu noktada Rekabet Kurumu'nun görüşünün çok önemli olduğuna, model ve çerçeve belirlenmeden bir şey söylenemeyeceğine işaret etti. 
     Tekel özelleştirmesinde ikinci ihalede hiç talip çıkmadığını anımsatan Talu, ''Tekel'in önce rehabilite edilmesi lazım. Rehabilite edilmeden Tekel'in satışa çıkarılması, 2. seferde olduğu gibi yine büyük problem yaratacaktır'' diye konuştu. 
     
     ''TOPLAM VERGİ KALEMİNİN YÜZDE 2'SİNİ YAPIYORUZ'' 
     Philsa Murahhas Azası Talu, Philip Morris'in Türkiye'de toplam konsolide bütçenin veri kaleminin yüzde 2'sini yaptığını kaydederek, esprili bir şekilde, ''Eğer böyle bir baronluk varsa evet ben baronum ve bundan memnunum'' dedi. 
     Geçen sene devlete ödedikleri toplam vergi miktarının 3.5 milyar dolar olduğuna dikkat çeken Talu, bunun aslında tüketiciler tarafından ödendiğini söyledi. 
     Talu, ''Perakende fiyatının yüzde 75'inin vergi olduğu bir ortamda, eğer siz vergide planlanabilir, belirlilik ortamını sağlamadığınız takdirde hiçbir oyuncu gelip Tekel'i özelleştirmez. Bence en önemli konu öngörülebilirlik... Sermaye stabilite, politik ve ekonomik istikrar ister. Bu, sigara işinde de öyle'' diye konuştu. 
     Turhan Talu, vergisel düzenlemelerle şu anda en azından vergide belli bir stabilite ve öngörülebilirliğin sağlandığını, bu konuda Maliye Bakanlığı'nın çok büyük katkıları olduğunu söyledi. 
     
</TEXT>
</DOC>
