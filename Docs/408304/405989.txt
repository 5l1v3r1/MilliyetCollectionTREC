<DOC>
<DOCNO> 405989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/soneko28.html </URL>
<DATE> 2005/12/23/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
WEF araştırması Türkiye'de çokuluslu şirketlere ve BM'ye güven az 
</HEADLINE>
<TEXT>

     Mustafa Seven AA 

Davos toplantılarıyla tanınan Dünya Ekonomik Forumu'nun WEF ''Küresel Güven'' araştırmasına göre, Türkiye'de hükümete, büyük ulusal şirketlere ve sivil toplum kuruluşlarına güven duyuluyor. 
     Buna karşılık yine Türkiye'de, BM ve çokuluslu şirketlere güven ise daha az düzeyde. 
     Dünya Ekonomik Forumu'nun ulusal hükümetler, ulusal-uluslararası şirketler, ulusal-uluslararası kurumlara halkın duyduğu güven konusunda yaptığı küresel araştırmadan derlenen bilgiye göre, ''küresel düzeyde'' genel trend olarak ulusal hükümetler, şirketler ve kurumlara olan güven azalıyor. 
     Dünya Ekonomik Forumu'nun 20 ülkeden 20 bin kişiyle yapılan anket sonucu gerçekleştirilen araştırmanın sonuçlarına göre, küresel düzeydeki güven azalışının olumsuz etkisiyle, Türkiye'deki kurum ve kuruluşlara güvenin belirli oranda azalmasına rağmen, Hükümete, büyük ulusal şirketlere ve sivil toplum kuruluşlarına olan destek devam ediyor. 
     
     HÜKÜMETLERE OLAN GÜVEN... 
     Dünya Ekonomik Forumu'nun anket sonuçlarına göre, Türkiye, Endonezya, İngiltere, Hindistan, ABD ve Arjantin'de hükümetlere olan güven devam ederken, İtalya, Fransa, Almanya, Nijerya, Kanada, Meksika, İspanya, Güney Kore, Polonya, Filipinler ve Brezilya gibi ülkelerde, hükümete güven duymayanların sayısı, güven duyanlara oranla daha yüksek düzeyde bulunuyor. 
     Araştırmaya göre, Türkiye'de ve küresel düzeyde Sivil Toplum Kuruluşlarına destek belirli oranlarda devam ediyor. 
     
     ULUSAL VE ÇOK ULUSLU ŞİRKETLER... 
     Türkiye'de, büyük ulusal şirketlere olan güven artarken, İtalya, Rusya, Güney Kore, Polonya, Fransa, Arjantin, Almanya, İspanya ve Brezilya gibi ülkelerde, halkın duyduğu güven negatif tarafta bulunuyor. 
     Çok uluslu şirketlere olan güven Türkiye, Arjantin, Güney Kore, Meksika, İngiltere, Kanada, ABD, İspanya, Almanya, Brezilya, İtalya, Rusya ve Polonya'da azalırken, çok uluslu şirketlere ençok güven ise Çin'de bulunuyor. 
     Enron skandalının, çok uluslu şirketlere olan güvenin azalmasından belirleyici rol oynadığı belirtiliyor. 
     
     BM'YE OLAN GÜVEN... 
     Bu arada Türkiye'de Birleşmiş Milletler'e BM olan güven belirli oranda azalmaya devam ederken, Arjantin, Rusya ve Brezilya halklarının da BM'ye olan güvenleri azalıyor. 
     BM'ye en az güven duyan ülke Türkiye iken, Meksika, BM'ye en çok güven duyan ülke konumunda bulunuyor. 
     BM'nin, Irak'taki Gıda için Petrol programındaki skandal nedeniyle kredibilitesinin zayıfladığı ifade ediliyor. 
     
</TEXT>
</DOC>
