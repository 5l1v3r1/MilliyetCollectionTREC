<DOC>
<DOCNO> 402939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/spor/spo08.html </URL>
<DATE> 2005/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Mutlu ve huzurluyum' 
</HEADLINE>
<TEXT>


Sürpriz bir kararla Çaykur Rizespor ve futbolu bırakan Hakan Ünsal zamanlama hatası yapmadığını vurguladı, "Huzurlu bir şekilde sahalara veda ettim. Çünkü ben Türk futboluna hatta Dünya futbol tarihine damgasını vurmuş bir kadronun oyuncusuydum" ifadesini kullandı 

Erhan TELLİ 


Galatasaray'ın Türk Futbol tarihine damgasını vuran efsane kadrosundan, bir yıldız daha sessiz sedasız yeşil sahalara veda etti geçtiğimiz hafta... Kariyerine UEFA Kupası, Süper Kupa, A Milli Takımın kazandığı Dünya üçüncülüğü ve üst üste elde edilen lig şampiyonluklarını sığdıran Hakan Ünsal, "İkinci hayatım" dediği, futbol dışı yaşantısına başladı artık. Yeni ikametgahında MİLLİYET'i konuk eden tecrübeli futbolcu birçok konuda çarpıcı açıklamalar yaptı. İşte Hakan'ın anlattıkları... 
"Benim için futbol bitti artık. Antrenmanlar, kamplar ve heyecan dolu maçların hepsi geride kaldı. Yeni bir yaşama, ikinci hayatıma başlıyorum. Bazılarına erken gelebilir ama 32 yaşındayım ve benim için erken bir karar olduğunu düşünmüyorum. Rize'ye giderken amacım futbol oynamaktı. Orada oynarız, oradaki çocuklara da birşeyler veririz diye düşünüyordum ama olmadı. Lige kötü başladık daha sonra Metin Yıldız hoca beni oynatmamaya başladı. Sonra Sakıp Özberk geldiğinde de bu durum devam etti ve ben de bırakmaya karar verdim. Mutlu ve mesut bir şekilde futbolu bırakıyorum. Çünkü ben Türk futboluna hatta Dünya futbol tarihine damgasını vurmuş bir kadronun oyuncusuydum. Birçok başarının ve güzel şeyin içinde oldum." 
"Çaykur Rize'ye gitme sebebim sadece futbol oynamaktı. Yoksa Galatasaray'da kalıp Galatasaray'da bırakmayı tabiki çok istiyordum ama olmadı. Niyetim bir sezon daha oynamaktı. Yoksa eninde sonunda biteceğini zaten biliyordum. Galatasaray'da bitseydi iyi olacaktı. Bizim başkanımıza bizi öyle uğurlamak yakışırdı. Onun için daha 'şık' bir durum olurdu. Çünkü Sayın Özhan Canaydın iyi bir insan ve centilmen bir kişi. Eğer öyle ayrılsaydık onun adına daha iyi olabilirdi. Neden olmadı bilmiyorum. Bunun sebebini başkanımıza sormalısınız." 

Fener avantajlı ama... 
"Ben ve Arif ayrılırken jübile yapalım dediler. Ben o zaman futbol oynamak istediğimi söyleyince bu tekliflerinin her zaman için geçerli olduğunu ilettiler. O şekilde ayrıldık. Galatasaray'da tabiki jübile yapmak isterim. Ayrılan arkadaşlarımla birlikte çok değişik bir oganizasyon olabilir. Bülent antrenörlüğü seçti ama ben kendimi bunun için hazır hissetmiyorum. Kısa vadede biraz dinlenmek ve futboldan uzaklaşmaktan yanayım. Yaklaşık bir yıldır tekstil işiyle uğraşıyorum. Bacanağımla birlikte bu şirketi kurduk. Artık yeni işim bu. Şirketimiz de burası. Merter'de tekstilin merkezindeyiz. Yavaş yavaş büyüyecek, belki bir gün Galatasaray gibi biz de Avrupa'ya açılacağız, kimbilir..." 
"Galatasaray için başarısız demek yanlış olur. Geçen yıl Hagi ilk göreve geldiğinde çoğu insan lig başlamadan, "Bu Galatasaray'dan birşey olmaz" demişti. Ama biz şampiyonluğu küçük hatalarla kaçırdık. Bu sene de durum aynı. Kimsenin beklentisi yoktu fakat Fenerbahçe ile aradaki puan farkı ve oynanan futbol açısından pek bir fark yok. Gerek maddi imkanlar gerekse kadro açısından şampiyonluk için Fenerbahçe'nin avantajlı gözüktüğü ortada. Ama üç puanlı sistemde her şey olabilir. İki maçı kaybedersiniz bir anda şampiyonluk gider. Galatasaray için bu sezon çok zor geçecek. Şampiyon olabilmek için Fenerbahçe'nin yaptığı hataların yarısını bile yapmamaları lazım. Gerets'i tanımıyorum ama futbolcularıyla ikili ilişkilerinin iyi olduğunu duydum. Fakat ağır çalıştıryormuş dediler.. Eeee her hocanın ayrı bir yoğurt yemesi vardır." 
"Hakan Şükür ve Ergün'ün bu yıl son sezonları olacağını düşünüyorum. Bildiğim kadarıyla bu yıl sonunda sözleşmeleri bitiyor. Yönetimin bize yaptıkları teklifi Ergün ve Hakan'a da sezon sonunda yapacaklarını tahmin ediyorum. Onlara da aynı şeyleri teklif edecekler gibi geliyor. İkiside çok akıllı insanlar. Bize olanları gördükten sonra tahminimce onlara da aynısının yapılabileceğini düşünüyor ve olacaklara hazırlanıyorlardır." 


</TEXT>
</DOC>
