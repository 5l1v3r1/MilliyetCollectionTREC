<DOC>
<DOCNO> 402511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/son/sonsiy02.html </URL>
<DATE> 2005/12/11/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Satılan TBMM lojmanlarından ne kadar gelir elde edildi 
</HEADLINE>
<TEXT>

     Maliye Bakanı Kemal Unakıtan, satışa sunulan TBMM lojmanlarından şimdiye kadar 10 villa, yüksek bloklardan 15 büro, 13 dükkan ve 4 arsanın satıldığını, satışlardan da 14 milyon 238 bin 159 YTL gelir elde edildiğini bildirdi. 
     Unakıtan, DYP Denizli Milletvekili Ümmet Kandoğan'ın soru önergesini yanıtladı. 
     TBMM milletvekili lojmanlarının boşaltılmasından sonra 42 ünitenin ihalesinin yapıldığını, bunlardan birinin satışından ilgilisinin vazgeçtiğini kaydeden Bakan Unakıtan, ''10 adet villa, yüksek bloklardan 15 adet büro, 13 dükkan ve 4 adet arsa olmak üzere toplam 41 ünitenin satışından 14.238.159,05 YTL gelir elde edilmiştir'' dedi. 
     Maliye Bakanı Unakıtan, satışlara hız kazandırmak amacıyla, satışa konu olacak taşınmazların bulunduğu alanın imar planı ve plan notları değişiklikleri yapılması için çalışmaların sürdürüldüğünü bildirerek, bu çalışmaların tamamlanmasının ardından, satışların kısa sürede ivme kazanacağını ifade etti. 
     
</TEXT>
</DOC>
