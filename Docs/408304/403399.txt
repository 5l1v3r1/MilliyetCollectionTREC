<DOC>
<DOCNO> 403399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sonsiy07.html </URL>
<DATE> 2005/12/14/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
2006 Bütçesi Genel Kurul'da... 
</HEADLINE>
<TEXT>

     Maliye Bakanı Kemal Unakıtan, 2006 yılı bütçesinin Türkiye’nin ilk çok yıllı bütçesi olma özelliğini taşıdığını belirterek, "İktidarımız dönemindeki bütçeler, vergilerin her kuruşunun vatandaşlarımıza daha fazla aş, iş ve hizmet olarak dönmesini sağlayacak bir titizlikle hazırlanmaktadır" dedi. 
     Unakıtan, TBMM Genel Kurulu’nda bugün görüşülmesine başlanan 2006 yılı bütçesinin sunumunda yaptığı konuşmada, bu bütçenin AK Parti hükümetinin yıllık bazda 4. bütçesi olduğunu hatırlatarak, şöyle devam etti "Bu bütçe aynı zamanda devletimizin çok yıllı ilk bütçesidir. Ekonomide elde ettiğimiz önemli kazanımların temel taşlarından biri olan mali disiplin anlayışını daha geniş bir döneme yayarak güçlendirmekte olan çok yıllı bütçe, maliye politikası ile ilgili belirsizlikleri ortadan kaldırarak herkesin önünü görmesini sağlayacaktır. İktidarımız dönemindeki bütçeler, vergilerin her kuruşunun vatandaşlarımıza daha fazla aş, iş ve hizmet olarak dönmesini sağlayacak bir titizlikle hazırlanmaktadır. 2006 bütçesi de böyle bir anlayışla huzurlarınıza getirilmiştir." "Dünyanın önemli ve hassas bir coğrafyasında stratejik önemi haiz bir konumda bulunan Türkiye’mizin her açıdan güçlü olmasını bir zorunluluk olarak görüyoruz" diyen Bakan Unakıtan, hükümet olarak yola çıkarken, vizyonlarını "yeni yüzyıl toplumunun temellerini atmak, yeni yüzyılın sade, güçlü ve etkin devletini oluşturmak" olarak açıkladıklarını kaydetti. Unakıtan, "İstikrarsızlıkların hüküm sürdüğü bir bölgede bulunan Türkiye, iktidara geldiğimizden bu yana istikrarın sağlandığı örnek bir ülke konumuna gelmiştir" diye konuştu. 
     
     "ADIMLARI ATMAKTA TEREDDÜT GÖSTERMEDİK" 

     Siyasi ve ekonomik istikrarın devamı açısından fiyat istikrarının son derece önemli olduğuna dikkati çeken Unakıtan, hükümet olarak enflasyonun düşürülmesi için gerekli adımları atmakta tereddüt göstermediklerini kaydetti. Unakıtan, şunları söyledi 
     "Bizi, bizden önceki hükümetlerden farklı kılan bu kararlılığımız sayesinde, yeni kuşakların adeta günlük hayatın mutat bir parçası gibi algılar hale geldiği enflasyon Kasım ayı itibariyle yıllık bazda TÜFE’de yüzde 8’in, ÜFE’de ise yüzde 2’nin altına inmiştir. Enflasyon konusunda geldiğimiz bu noktayı, ekonomimizin normalleşmesi sürecinin bir aşaması olarak değerlendiriyor ve yeterli görmüyoruz. Nasıl ki bütçe açığı konusunda Maastricht kriterini tahmin edilenden çok önce yakaladıysak enflasyon konusunda da çok yakında aynı başarıyı yakalayacağımızı hep beraber göreceğiz. Bu konudaki ilk adımı da 2006 yılından itibaren açık enflasyon hedeflemesine geçerek atıyoruz." Maliye Bakanı Unakıtan, ekonomide de 2003 yılında hedefin üstünde büyümenin görülmesinin ardından 2004 yılında yüzde 9.9 gibi yüksek bir büyüme hızına ulaşıldığını, bu oranın son 39 yılın en yüksek büyüme oranı olarak iktisat tarihimizdeki yerini aldığını ifade etti. 
     Unakıtan, 2001 yılına kadar olan dönemde Türkiye’ye gelen yabancı sermayenin tutarının yıllık bazda 1 milyar dolara bile ulaşmazken, 2003 yılından bu yılın Ekim ayına kadar toplam 8.5 milyar dolar yabancı sermaye girişinin gerçekleştiğini söyledi. Unakıtan, "Sadece bu yılın ilk 10 ayında gelen yabancı sermaye miktarı 4 milyar doları aşmıştır" dedi. 
     
     "UCUZ POLİTİKA DÖNEMİ BİTMİŞTİR" 

     Bakan Unakıtan, 2002 yılında 2 bin 598 dolar olan kişi başına gelirin de bu yıl sonunda 5 bin doları bulacağına işaret ederek, şöyle devam etti 
     "Sanayileşmenin ve gelişmenin bir sonucu olarak kentlerdeki nüfus ve işgücü sürekli olarak artmaktadır. Buna paralel olarak tarım dışı sektörlerdeki istihdam da artmaktadır. 2005 yılının Ağustos döneminde, 2002 yılının aynı dönemiyle karşılaştırıldığında, tarım dışı sektörlerde 1 milyon 723 bin kişilik istihdam artışı sağlanmıştır. 
     Bu üç yıl içinde işsiz sayısı Türkiye genelinde 33 bin kişi, kentsel kesimde ise 57 bin kişi azalmıştır. Kentlerdeki işsizlik oranı yüzde 13.9’dan yüzde 12.3’e gerilemiştir. Buna karşılık tarım kesiminde 1 milyon 719 bin kişilik istihdam azalışı yaşanmıştır. Bunun sonucunda, sözkonusu süre içerisinde tarımın toplam istihdam içindeki payında 7.5 puanlık bir düşüş gerçekleşmiştir. Sanayileşme ve kalkınma devam ettikçe bu modernleşme süreci de devam edecektir. Bu nedenle, mevcut işsizlere ve iş gücüne yeni katılan nüfusa ek olarak kırsal kesimden gelen iş gücüne de istihdam imkanının yaratılması gerekmektedir." "Artık ucuz politika dönemi bitmiştir" diyen Kemal Unakıtan, 2005 yılında dış ticaret hacminin bir önceki yıla göre yüzde 16.6 artışla 187.4 milyar dolar olacağının tahmin edildiğini söyledi. Bu yılın Ocak-Ekim döneminde ihracatın 59.4, ithalatın ise 95 milyar doları bulduğunu anlatan Unakıtan, "2005’in Ocak-Ekim döneminde, cari işlemler dengesi 17.1 milyar dolar açık vermiştir. Giderek daha sağlam kaynaklarla finanse edilen cari açık ile ilgili gelişmeler yakından izlenmektedir. Merkez Bankası döviz rezervleri 22.2 milyar dolardan 47.7 milyar dolara yükselmiştir. İç borç stoku ise 2005 yılı Ekim ayı itibariyle 242.8 milyar YTL olmuştur" diye konuştu. 
     
     "MALİ DİSİPLİNE TİTİZLİKLE UYACAĞIZ" 

     Maliye Bakanı Kemal Unakıtan, mali disipline iktidara geldiklerinden bu yana titizlikle uyduklarını ve uymaya da devam edeceklerini belirterek, "Mali disiplin olmadan birçok sorunun kaynağı haline gelmiş kronik bütçe açıkları ile baş edilmesi asla mümkün değildir. Bütçelerimiz 1971 yılından beri kesintisiz olarak açık vermekte, 1981 yılından bu yana ise açıklar giderek artmaktadır" dedi. 
     Mali disiplin sayesinde, bütçe açıklarının nominal bazda da azalmaya başladığını ifade eden Unakıtan, şunları kaydetti 
     "2003 yılında 40.2 milyar YTL olan bütçe açığı, 2004 yılında 30.3 milyar YTL’ye düşürülmüştür. 2005 yılında ise başlangıçta öngörülen 29.1 milyar YTL tutarındaki bütçe açığı hedefi ise 14.6 milyar YTL olarak revize edilmiştir. Son veriler açığın revize edilen seviyenin de altında gerçekleşeceğini göstermektedir. Diğer taraftan, 2002 yılında yüzde 12.7 seviyesinde gerçekleşen kamu kesimi borçlanma gereği bu yıl yüzde 1’in altına düşmektedir. Gelecek yıl bu rakam eksiye düşecek. Türkiye gelecek yıl nominal olarak borçlarını azaltacaktır. Geçmiş yıllar mali yönden Türkiye’nin kara sayfalarıdır." Maliye Bakanı Unakıtan, vergilerini ödeyen vatandaşlar ile kamu kurum ve kuruluşlarının özverisi ve desteği sayesinde elde edilen bu sonuçların, uygulanan politikaların başarısı olduğunu belirterek, "Daha açık bir ifadeyle, Türkiye’mizin düzlüğe çıkmasının da ifadesidir" diye konuştu. 
     Unakıtan, 2002’de yüzde 14.6 olan konsolide bütçe açığının GSMH’ye oranının 2005 sonunda yüzde 3’ün altına indirileceğini belirterek, "Böylece bütçede Maastricht Kriterini tutturmuş oluyoruz" dedi. 
     Unakıtan, 2006 yılı bütçesini TBMM Genel Kurulu’na sunuşunda, hükümetin, en önemli sosyal politika önceliğinin, toplumun korunmaya muhtaç kesimlerinin gözetilmesi olduğunu ifade etti. 
     Bakan Unakıtan, 2002 Kasım ayıyla kıyaslandığında 2005 Ekim ayında, bir aylık net asgari ücretle yüzde 58 daha fazla ekmek, yüzde 63 daha fazla süt, yüzde 34 daha fazla dana eti satın alınabildiğini 
     anlattı. 
     CHP’lilerin laf atmalarına Unakıtan, "Et fiyatlarında yanlış hesap yapmayın. Bazıları, sosyete kasaplarındaki fiyatları söylüyor. 
     Biz, halkın içindeyiz. Halkın içinden geldik. Oradaki rakamları söylüyoruz" karşılığını verdi. 
     Unakıtan, milletvekillerine dönerek, "Bugün, dünden iyi mi değil mi " diye sordu. CHP’li milletvekillerinin, "Çok kötü, çok kötü... 
     Dünden daha kötü" demesi üzerine Unakıtan, konuşma metnini göstererek, "İşte hesaplar ortada. Bugün, dünden daha iyidir. Yarın daha da iyi olacaktır" dedi. Unakıtan’ın bu sözleri, AK Parti sıralarından, "bravo, bravo" sesleriyle karşılanırken, CHP’liler tepki gösterdi. 
     
     "YOKSULLARA YARDIMI BİLE TENKİT EDENLER..." 

     Rakamların, çalışan, emekli ve diğer dar gelirli vatandaşların durumlarının 2002 yılına göre iyileştiğini açıkça ortaya koyduğunu dile getiren Unakıtan, "Önümüzdeki dönemlerde de bütçe imkanları ölçüsünde dar gelirli vatandaşlarımızın durumunu daha da iyileştirmek temel önceliklerimiz arasında yer almaya devam edecektir" diye konuştu. 
     CHP Ankara Milletvekili Bayram Meral’in, yoksullara yapılan yardımla övünülmemesi gerektiğini söylemesine Unakıtan, şöyle konuştu 
     "Yoksullara yardımı bile tenkit edenlerden, bu millet ne bekleyecek Allah aşkına Enflasyonun yüksek olduğunda, bundan dar gelirli, sabit ücretli etkileniyor. Çünkü aldığı paralar, çarşıya, pazara gitmeden eriyor. Adeta cebinden çalınıyor. Biz enflasyonu indirerek, en fazla sabit ve dar gelirlilere hizmet ettik. Parası cebinde değerine koruyor. Bunu anlamayanlardan millete hiçbir fayda gelmez." CHP’lilerin, "ayıp, ayıp" diyerek laf atmalarına, AK Parti’liler müdahale edince birleşimi yöneten TBMM Başkanı Bülent Arınç araya girdi. Arınç, milletvekillerinden, hatibin konuşmasına müdahale etmemesini isterken, Unakıtan’a da "Sayın Bakan, kitapçığınıza sadık kalırsanız çok iyi olur" dedi. Unakıtan, Arınç’a, "Sayın Başkan, bazı rakamları vurgulamak icap ediyor" karşılığını verdi. 
     Unakıtan, KOBİ’lere 2002’de 7.3 milyon YTL destek verildiğini, Ekim 2005 itibariyle, hükümetleri döneminde yapılan destek harcamalarının 193 milyon YTL’si geri ödemesiz olmak üzere 330 milyon YTL’ye ulaştığını kaydetti. Unakıtan, kepenk kapatan esnafın yeniden kepenklerini açmaya başladığını, bu yılın ilk 10 ayında 27 bin 118 işyeri açıldığını anlattı. 
     Ocak-Kasım 2005 bütçe uygulama sonuçlarına da değinen Unakıtan, konsolide bütçe giderlerinin 126.7, faiz hariç bütçe giderlerinin 85.3, konsolide bütçe gelirlerinin 121.3, bütçe açığının 5.4, faiz 
     dışı fazlanın 36 milyar YTL olarak gerçekleştiğini bildirdi. 
     Unakıtan, konsolide bütçe giderleri içinde personel giderlerinin 29.8, sosyal güvenlik kurumlarına devlet primi ödemelerinin 3.9, mal 
     ve hizmet alımlarının 10.1, faiz giderlerinin 41.4, cari transferlerin 32.2, sermaye giderlerinin 6.5, sermaye transferlerinin 1.4, borç 
     vermenin 1.4 milyar YTL olarak gerçekleştiğini vurguladı. 
     Unakıtan, şöyle konuştu 
     "2003 ve 2004 yıllarının Ocak-Kasım dönemlerinde sırasıyla 33 ve 24.4 milyar YTL olan bütçe açığı, bu yılın aynı döneminde 5.4 milyar 
     YTL’ye düşmüştür. Bu sonuçlar, alınan mesafeyi hiçbir yoruma ihtiyaç bırakmayacak kadar açıkça ortaya koymaktadır. Uzun yıllardan beri örneğine rastlanmayan bu sonuçlar bütçenin faiz cenderesinden kurtarılması sayesinde elde edilmiştir. Üstelik bunu, yatırımları kısarak değil, artırarak sağladık. Uygulanan politikalar sonucunda faizler düştü, vergileri de düşürdük, gelirlerimiz arttı. Üstelik yeni vergi koymadık. Bu da bizim hükümetimize has bir tutumdur. 2002 yılında yüzde 65.3 olan bütçe gelirlerinin bütçe giderlerini karşılama oranı bu yılın ilk on bir aylık döneminde yüzde 95.7’ye yükselmiştir." 
     
     2005 GERÇEKLEŞME TAHMİNLERİ 

     2005 yıl sonu gerçekleşme tahminlerine ilişkin bilgi veren 
     Unakıtan, 2005 yılı sonu itibarıyla konsolide bütçe harcamalarının 145.5, konsolide bütçe gelirlerinin 130.9 milyar YTL olacağını 
     belirtti. 
     Unakıtan, 14.6 milyar YTL olarak revize edilen bütçe açığının, elde edilen sonuçlarla bunun da altında gerçekleşeceğini bildirdi. 
     Böylece, 2002’de yüzde 14.6 olan konsolide bütçe açığının GSMH’ye oranının 2005 sonunda yüzde 3’ün altına indirileceğini belirten Unakıtan, şöyle devam etti 
     "Böylece bütçede Maastricht Kriterini tutturmuş oluyoruz. 2006 yılı bütçesinin Plan ve Bütçe Komisyonu’nda yapılan müzakereleri sonucunda, konsolide bazda bütçe giderleri 157.3, bütçe gelirleri 144.1, bütçe açığı 13.2, faiz dışı fazla 33 milyar YTL olarak tahmin 
     edilmiştir. Yine konsolide bütçe bazında, 2006 bütçesiyle personel giderleri için 35.6, sosyal güvenlik kurumlarına devlet primleri için 4.9, mal ve hizmet alımları için 15.9, faiz giderleri için 46.3, cari 
     transferler için 37.4, sermaye giderleri için 10.7, sermaye transferleri için 2.2, borç verme için 3.3, yedek ödenekler için 1 milyar YTL ödenek teklif edilmektedir." Unakıtan, faiz giderleri konusunda 2003-2005 döneminde kaydedilen olumlu gelişmenin 2006’da da devam edeceğini, 2002’de yüzde 46.8 seviyesinde olan faiz giderlerinin bütçe içerisindeki payının 2006’da yüzde 29.4’e düşeceğinin tahmin edildiğini vurguladı. 
     Sosyal güvenlik kurumlarına, transfer kalemlerinden 23.3 milyar YTL ayrıldığını belirten Unakıtan, bunun, daha önceki yanlış ve popülist politikalardan kaynaklandığını söyledi. Unakıtan, Türkiye’de daha önce 38-40 yaşlarında emekli olunduğunu ifade ederek, "Şimdi Türkiye, o yanlış politikanın cezasını çekiyor. Meclis’e sevk ettiğimiz sosyal güvenlik yasa tasarılarını çıkarmak Türk milletinin büyük menfaatine olacaktır. Engellemek de tersine olacaktır" diye konuştu. 
     
     ÇOK YILLI BÜTÇE 

     2006’da köylerde yaşayan vatandaşların hayat standardını 
     yükseltmek amacıyla, içme suyu, yol yapımı ve önceki yıllardan devam eden yatırımlar için bütçeden toplam 600 milyon YTL ödenek ayrıldığını belirten Unakıtan, yıl içinde gelecek ilave gelir kaynaklarıyla birlikte ayrılacak toplam ödeneğin 2 milyar YTL’yi bulacağını kaydetti. Unakıtan, "Böylece, yedek ödeneklerden yıl içinde yatırım tertiplerine yapılacak aktarmalar da dikkate alındığında, 2006 yılında yatırım amaçlı kullanılacak toplam kaynak konsolide bütçe bazında 15 milyar YTL’yi aşacaktır" diye konuştu. 
     Unakıtan, 2006-2008 yıllarını kapsayan ilk çok yıllı bütçe döneminde, borç stokundaki düşüş eğiliminin sürdürülmesini sağlayacak oranda faiz dışı fazla tutarı elde edilmesi öngörüldüğünü kaydetti. 
     Bakan Unakıtan, 2006, 2007 ve 2008 yıllarında sırasıyla 33, 32.2 ve 33.5 milyar YTL tutarında maliye tanımlı faiz dışı fazla elde edilmesinin hedeflendiğini bildirdi. 
     2006-2008 döneminde bütçe açığındaki düşüş eğiliminin devam etmesi 
     ve 2008 yılı sonunda merkezi yönetim bütçe açığının GSMH’ye oranının yüzde 0.8’e düşmesinin öngörüldüğünü kaydeden Unakıtan, bütçe açığının 2006’da 13.3 milyar YTL, 2007’de 11.9 milyar YTL ve 2008’de 5.2 milyar 
     YTL olmasının programlandığını ifade etti. 
     
</TEXT>
</DOC>
