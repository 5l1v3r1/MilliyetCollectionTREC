<DOC>
<DOCNO> 405159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sonyas06.html </URL>
<DATE> 2005/12/20/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Bakan Coşkun'un bilinmeyen yanı 
</HEADLINE>
<TEXT>

     Coşkun YAMAN DHA 

      BALIKESİR Salih Tozan Kültür Merkezi’nde, Halk Eğitim Merkezi Türk Müziği Korosu’nun konserini dinleyen Sanayi ve Ticaret Bakanı Ali Coşkun duygulu anlar yaşadı. Yakın dostu ünlü bestekar Amir Ateş’in konuk bestekar olarak yer aldığı konserde, güftesi Bakan Coşkun’a ait iki şarkı seslendirildi. Sözlerini yazdığı şarkıyı cep telefonundan eşine dinleten Bakan Coşkun, musikinin öz kültürümüzdeki önemini anlattı. 
     Dün akşam düzenlenen konserde, Sanayi ve Ticaret Bakanı Ali Coşkun’un bir trafik kazasında yaşamını yitiren eşi için yazdığı Acılar dikense sevgi bir güldür’ şarkısını Levent Güler söyledi. Coşkun, şarkının bitiminde ayağa kalkıp Güler’i alkışladı, ardından bestekar Amir Ateş’i kutladı. 
     Coşkun’un şimdiki eşi için yazdığı Sana rastladığım dost meclisinde’ adlı şarkıyı da Fulya Bayraktar seslendirdi. Bakan Coşkun yine Amir Ateş’in bestelediği bu şarkıyı eşine cep telefonu ile dinletti. Şarkı bitiminde eşiyle kısa bir konuşma yapan ve Konser devam ediyor canım. Sonra görüşürüz'' diyen Coşkun, Vali Vekili Halil Yavuz Kaya’ya dönerek Şarkı sahibini buldu'' dedi. 
     Konser sırasında bazen duygulanan, bazen coşkuyla şarkılara eşlik eden Ali Coşkun, bestekar arkadaşı Ateş ve koro şefi Sıtkı Sahil’e günün anısına vazo hediye etti. Sanatseverlere seslenen Coşkun, Toplulukları millet yapan öz kültürüdür. Musikimiz de öz kültürümüzün vazgeçilmez unsurlarındandır'' diyerek sözlerini şöyle sürdürdü 
     Bütün zorluklara rağmen gerek bestekarlarımız, gerek sanatkarlarımız, gerek şairlerimiz bu güzel musikimizi yaşatıyor ve gelecek kuşaklara taşıyorlar. Onlara şükran borçluyuz. Özellikle Amir Ateş’i anlatmaya gerek yok. Eserleriyle zaten kendisini anlatıyor. Acı ve mutlu günlerimde hep yanımda oldu. Ben aslında şair değilim. Bir sanayiciyim. Hasbelkader şimdi bakanınızım. Ben o şiirleri kendimi tatmin için yazmıştım. Hocam onları besteleyip, eser haline getirdi. Kendisine çok teşekkür ediyorum. Böylesine değerli sanatçıları barındıran Balıkesir Halk Eğitimi Merkezi Türk Müziği Korosu’nu da kutluyorum.'' Konseri AKP Balıkesir milletvekilleri İsmail Özgün’le Ali Aydınlıoğlu da izledi. 
     
</TEXT>
</DOC>
