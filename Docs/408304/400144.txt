<DOC>
<DOCNO> 400144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/guncel/gun06.html </URL>
<DATE> 2005/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Konferansta fatura 5 gazeteciye çıktı 
</HEADLINE>
<TEXT>


Mahkemenin 'Ermeni Konferansı'nı erteleme kararını eleştiren yazılar yazan Cemal, Berkan, Belge, Şahin ve Katırcıoğlu hakkında dava açıldı 

İSTANBUL Milliyet 

"İmparatorluğun Çöküş Döneminde Osmanlı Ermenileri Bilimsel Sorumluluk ve Demokrasi Sorunları" konulu konferansı erteleyen mahkemenin kararına ilişkin yazıları nedeniyle 5 gazeteci hakkında "adil yargılamayı etkilemeye teşebbüs" ve "devletin yargı organlarını aşağılama" iddiasıyla dava açıldı. 
Bağcılar Cumhuriyet Savcısı Ali Çakır, Hukukçular Birliği Yönetim Kurulu üyesi avukat Kemal Kerinçsiz'in suç duyurusu üzerine gazeteciler Hasan Cemal, İsmet Berkan, Murat Belge, Haluk Şahin ve Erol Katırcıoğlu hakkında başlattığı soruşturmayı tamamladı. 
Yazarların davaya konu yazılarına yer verilen iddianamede, "Türk yargı sistemi yapıcı bir eleştiri çizgisi dışında, hususi kast ve hedef alınarak, tüm h kim ve savcıları zan altında bırakılacak ifadelerle küçültüldüğü, henüz kesinleşmeyen mahkeme kararı hakkında, ön yargılı ifadeler kullanarak kınandığı, karar içeriği ile alakalı haksız yorum ve eleştiriler getirilerek, hukuka olan saygının ötesinde baskıcı bir anlayış sergilendiği, tüm şüpheliler savunma için çağrılmalarına rağmen ifade vermeye de gelmedikleri, böylece atılı suçu işledikleri ilgili gazetelerin içeriğinden ve tüm soruşturma evrakı kapsamı ile anlaşıldığından şüphelilerin yargılamalarının yapılarak, eylemlerini gerektiren sevk maddeleri uyarınca tecziyelerine karar verilmesi kamu adına iddia ve talep olunur" denildi. 

10 yıl hapis istemi 
İddianamede, TCK'nın 'adil yargılamayı etkilemeye teşebbüs' suçunu düzenleyen 288 ve 'devletin yargı organlarını aşağılama' suçunu düzenleyen 301 2. maddeleri uyarınca Cemal ve Belge'nin 2'şer kez, Şahin ve Katırcıoğlu'nun da 1'er kez cezalandırılmaları istendi. Berkan'ın ise 288. maddeden cezalandırılması talep edildi. 
6 ay ila 10 yıl hapse çarptırılmaları istenen gazetecilerin Bağcılar 2. Asliye Ceza Mahkemesi'nde yargılanmalarına, 7 Şubat 2006'da başlanacak. 



</TEXT>
</DOC>
