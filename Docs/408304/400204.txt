<DOC>
<DOCNO> 400204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/yazar/bila.html </URL>
<DATE> 2005/12/03/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Ankara'nın umudu Barzani mi 
</HEADLINE>
<TEXT>


Ünlü 1 Mart tezkeresi öncesinde, Ankara'nın ilan ettiği "kırmızı çizgi" politikası çoktan geride kaldı. Gelişmeler gösterdi ki, Ankara, kırmızı çizgi gözetecek güç ve etkinlikte değil. 
Son dönemdeki işaretler, Ankara'nın "Kuzey Irak ve Kürt" politikasında hissedilir bir değişikliğe yöneldiğini gösteriyor. Tıpkı, Kıbrıs politikasındaki kırılma gibi... 
Ankara, Avrupa Birliği süresinde ancak Kıbrıs politikasında radikal bir değişiklik yaparak, önkoşulları yerine getirerek ilerleme sağlayabildi. 
Şimdi de "Kuzey Irak politikası"nda değişiklik kendini hissettiriyor. Acaba Ankara, "PKK ve Kürt sorunu"nu Barzani üzerinden çözmeyi mi umut ediyor 

Ankara temasta 
Ankara'nın, ABD'nin Irak'ı işgalinden önceki Kuzey Irak politikası artık yok. Yerine yerleşmeye yüz tutan politika ise, Talabani ve Barzani'nin desteklenmesi ve güçlendirilmesi. Barzani'nin bugünkü konumu Federal Kürt Bölgesi Başkanı... 
Ankara, Bağdat'tan çok Barzani ile temasta. Federe Kürt devletine bir itirazı olmadığı Kürt liderler tarafından da açıklandı. 
MİT Müsteşarı da Barzani'yle görüştü. 
Değişen durumun kabul edilmesi gerektiği Genelkurmay Başkanı Org. Hilmi Özkök tarafından da belirtildi. 
Barzani, Kerkük'ü Kürt kenti haline getirdiği gibi yönetimine katacağını da ilan etti. 
1991 Birinci Körfez Savaşı sonrasında, Bağdat, Kuzey Irak üzerindeki otoritesini tümüyle yitirmişti. Bu bölgede otorite boşluğu vardı. Çekiç Güç tarafından korunuyordu. Bu koşullarda Ankara, Talabani ve Barzani ile muhatap oluyordu. 
Mart 2003 savaşından sonra ise, Bağdat'ta merkezi bir yönetim kuruldu ama Ankara yine Barzani'yle muhatap. PKK'ya karşı işbirliği beklentisiyle... 
Öyle anlaşılıyor ki, Ankara, PKK ve onu destekleyen Türkiye'deki hareketlere karşı Barzani'yi desteklemeyi yeğlemiş durumda... 
PKK'nın etkinliğini ve Güneydoğu'daki süreci böylece önlemeyi planladığı hissediliyor. 

Nihai hedef 
Barzani'nin hedefinin bağımsız Kürdistan'ı ilan etmek olduğu biliniyor. Bunun için koşulların uygun hale gelmesini bekliyor. 
Ankara için böyle bir gelişmenin h l "kırmızı çizgi" sayılıp sayılmadığı, en azından belli değil. Sayılmayacağına ilişkin işaret daha fazla... 
Tabii, Barzani'nin nihai hedefi Kuzey Irak'la sınırlı değil. Türkiye, İran ve Suriye topraklarının bir kısmını da içine alan Bağımsız Birleşik Büyük Kürdistan Projesi geçerli... 
Son günlerde Barzani, Türkiye'deki Kürtler de ayrı millettir söylemini kullanmaya başladı. Güneydoğu'daki vatandaşların sözcüsü gibi de hareket etmeye özen gösteriyor. 
Bu koşullarda Barzani ve PKK'nın sürekli çatışma içinde olacağı düşünülebilir mi En azından nihai hedeflerinin aynı olduğu biliniyor. Barzani'nin, Türkiye'deki Kürtler için ayrı, Kuzey Irak'taki Kürtler için ayrı politika izlemesi uzun vadede de pek mümkün olmayacaktır. 
Barzani ile PKK arasında "liderlik çatışması", Ankara açısından sorunu çözecek yeg ne yol olarak görülüyorsa, yanılgı olur. 

İki olasılık 
Barzani ve PKK'nın Ankara'yla olan çatışmaları, kendi aralarındaki çatışmadan daha önemli ve daha belirleyicidir. Her ikisi açısından da temel çatışmanın Ankara'yla yaşanması kaçınılmazdır. 
Ankara ile Barzani'nin anlaştığı yönünde gelen haberlere gelince. 
Eğer Ankara ile Barzani anlaştıysa, iki olasılık var demektir 
Ya Barzani, Bağımsız Büyük Kürdistan idealinden vazgeçti... 
Ya da Ankara, Kürt tezlerini doğru bulmaya başladı. 
Ulusal sorunların dışarıdan çözüldüğü görülmemiş olsa da, Barzani umut haline geldiğine göre ikisinden birinin gerçekleşmiş olması gerekiyor... 



</TEXT>
</DOC>
