<DOC>
<DOCNO> 402804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sonspo29.html </URL>
<DATE> 2005/12/12/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
FIFA Başkanı, yabancı oyuncu sınırlamasında ısrarlı 
</HEADLINE>
<TEXT>

     Uluslararası Futbol Federasyonları Birliği FIFA Başkanı Sepp Blatter, kulüplerde yer alan yabancı oyuncu sınırlamasıyla ilgili ısrarcı davranıyor. 
     Daha önce de bu konuya sıkça değinen Blatter, yaptığı açıklamada, ''Kulüplerde, sahada 6 yerli oyuncu bulunacak şekilde yabancı oyuncu sayısı sınırlanmalı. Hatta en aza indirilmeli'' dedi. 
     Japonya'nın başkenti Tokyo'da bugün yapılan 2. Dünya Kulüplerarası Futbol Şampiyonası maçından önce bir açıklama yapan Blatter, bu şampiyonada mücadele eden Liverpoll takımını örnek göstererek, ''Avrupa şampiyonu Liverpoll, bazen ilk 11'inde sadece 2 İngiliz oyuncu bulunduruyor. Bunun haksızlık olduğunu düşünmez misiniz'' diye konuştu. 
     Blatter, bunun futbol için iyi bir şey olmadığını, ancak kulüplerdeki kuralların FIFA tarafından düzenlenmediğini vurgulayarak, yabancı oyuncu sınırlamasının kulüplere ve onların liglerinin insafına kaldığını belirtti. 
     
</TEXT>
</DOC>
