<DOC>
<DOCNO> 405722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sonsiy12.html </URL>
<DATE> 2005/12/22/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Org. Özkök İrtica, daima aydınlık geleceğimizin en büyük düşmanı oldu 
</HEADLINE>
<TEXT>

     Genelkurmay Başkanı Orgeneral Hilmi Özkök, irticanın daima Türkiye’nin aydınlık geleceğinin en büyük düşmanı olageldiğini belirterek, "Özellikle son yıllarda irticai faaliyetlerde gözlenen hızlı artış, genç beyinlerin artan oranda karanlık çevrelerce esir alınmasına sebep olmaktadır" dedi. 
     Orgeneral Özkök, Genelkurmay Başkanlığı internet sitesinde Türk Silahlı Kuvvetleri TSK mensuplarına yayımladığı mesajda, bugünün bir neslin kendisini feda ederek kurduğu ve gelecek nesillere armağan ettiği Türkiye Cumhuriyeti’ne karşı bir grup yobaz tarafından başlatılan olayların ve bu olaylarda mürteci saldırganlar tarafından vahşice katledilen, laik cumhuriyetin sembolü Asteğmen Kubilay ile bekçiler Hasan ve Şevki’nin şehit edilişinin 75’inci yıl dönümü olduğunu belirtti. Orgeneral Özkök, mesajında şunları kaydetti 
     "Türk ulusu küçük bir toplumsal olay olmanın çok ötesinde özellikler içeren ve kendi iradesine yönelik yapılan bu önceden planlı başkaldırıyı hiçbir zaman unutmamıştır. Bu olaylar sayesinde Türk ulusu, bir takım kutsal değerleri kullanarak kendisini yanıltmaya ve tahrik etmeye çalışan karanlık güçlerin gerçek yüzlerini görme fırsatını bulmuştur. 
     Atatürk ilke ve devrimlerinin tüm ulusu kavrayan aydınlatıcı etkisini ve toplumda yaşanılan hızlı değişimi içine sindiremeyen karanlık güçler, bu başkaldırıyla ulusu yeniden Orta Çağın karanlıklarına geri götürmeyi amaçlamışlar ve Büyük Önder Atatürk’ün çok veciz şekilde ifade ettiği ’Türk ulusunun yürümekte olduğu yükselme ve uygarlık yolunda elinde ve kafasında tuttuğu meşaleyi 23 Aralık’ta söndürebileceklerini zannetmişlerdir. Ancak bunu başaramamışlardır. Çünkü Türkiye Cumhuriyeti’nin erdemine inanmış Türk ulusunun kararlılığı, bu güçlerin emellerine ulaşmasına engel olmuştur." Bu anlamda, 23 Aralık 1930 tarihinin, Türk devrim tarihinde bir dönüm noktası olduğunu ifade eden Orgeneral Özkök, "Özellikle bu tarihten sonra her fırsatta yüce dinimizi ve halkın dini inançlarını istismar etmeyi düşünenler, Türk ulusunun sergilediği kararlı tutumu dikkate alarak benzer bir eylemde bulunmaktan daima çekinmişlerdir" dedi. 
     Orgeneral Özkök, Türk ulusunun o gün gösterdiği bu kararlılığın bir benzerini gösteremeyerek bugün karanlık güçlerin esiri olan ülkelerin içine düştükleri karanlık dünyadan hala aydınlığa çıkacakları günü beklediklerinin unutulmaması gerektiğini vurguladı. 
     
     "EN BÜYÜK DÜŞMAN" 
     Genelkurmay Başkanı Orgeneral Özkök, şunları kaydetti 
     "İrtica, daima aydınlık geleceğimizin en büyük düşmanı olagelmiştir. Özellikle son yıllarda irticai faaliyetlerde gözlenen hızlı artış, genç beyinlerin artan oranda karanlık çevrelerce esir alınmasına sebep olmaktadır. Gençlerimizin bu güçler tarafından ele geçirilmesinin, ülkemizin geleceğini de kararttığını unutmayınız. 
     Bunu önleyebilmenin ve gençlerimize gelecekte kendilerini bekleyen tehlikeleri anlatabilmenin önemli bir yolu, Şehit Kubilay’ın şahsında simgeleşen bu başkaldırıyı ve sonuçlarını gençlerimizin hafızalarında sürekli canlı tutmaktır. 
     TSK, çağdaş fikirlerle donanımlı nitelikli personeliyle, Cumhuriyetin temel değerlerine ve Büyük Önder Atatürk’ün en büyük ülküsü olan çağdaş medeniyet hedefine yürekten bağlı kalmaya devam edecektir. 
     Bu duygularla, Türkiye Cumhuriyeti’ni ve onun yüce değerlerini korumak uğruna canlarını feda etmekten çekinmeyen, başta devrim şehidimiz Kubilay olmak üzere, bütün şehitlerimizi rahmetle anar, onların aziz ruhları önünde saygıyla eğilirim." 
     
</TEXT>
</DOC>
