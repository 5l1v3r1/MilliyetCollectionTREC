<DOC>
<DOCNO> 405597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/yazar/tamer.html </URL>
<DATE> 2005/12/22/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
TÜSİAD hep aynı, AKP aslına dönüyor 
</HEADLINE>
<TEXT>


AKP'ye oy vermemiş, ancak hükümetin icraatlarını önyargısız değerlendirmeye çalışıp düne kadar olumlu yaklaşanlarla AKP arasındaki cicim ayları sona eriyor. Bundan böyle karşılıklı restleşmelere, tansiyonun yükselmesine hazırlıklı olun. 
Hep böyle olmuştur. Geçmişte de hükümetlere karşı ilk sert çıkış Türk Sanayici ve İşadamları Derneği TÜSİAD'dan gelmiş, Başbakanlar ya da sağ kolları derhal TÜSİAD'ın ağzının payını vermişler ve sonrası çorap söküğü gibi gelmiştir. 

Haddini bildirir 
Cavit Çağlar, Tansu Çiller, Yalım Erez, TÜSİAD - hükümet kavgalarının renkli simalarıdır. Başbakan Erdoğan'ın da ben bugün - yarın bayramlık ağzını açıp TÜSİAD'a "haddini bildirmesini " bekliyorum. 
Şeker Bayramı'nın ilk günü bayram namazı çıkışında üniversite rektörleri için "Bunlar hayatlarında 2 koyun gütmemiş" diyebilen Başbakanımız, TÜSİAD'ın 2 Başkanı Mustafa Koç ve Ömer Sabancı için de eminim kendi jargonuna uygun bir çıkış yapacaktır. 
Bizim gazetenin dünkü manşetindeki tespit çok doğru. TÜSİAD, önceki günkü Yüksek İstişare Konseyi toplantısında hükümete karşı zehir zemberekti. Gerek Koç'un, gerekse Sabancı'nın mesajları, nazik bir üslupla paketlenmiş görünseler de son derecede sertti. 

Türkiye yoruluyor 
TÜSİAD, ufukta seçim tehlikesi yokken, bir takım reformların ivedilikle yapılması gereğine işaret ediyor. AB ve IMF çıpasının yerinden oynadığına dikkat çekiyor. Cari açık, işsizlik, Yücel Aşkın davası, imam hatipler, üniversitelerle kavga, türban gibi gündem maddeleriyle AKP hükümetinin Türkiye'yi yormaya başladığını düşünüyor. 
Gerek Koç'un, gerekse Sabancı'nın konuşmalarında siyasi ve hukuki konular öne çıkarken, ekonominin gerilerde kalması dikkat çekiciydi. Mustafa Koç konuşmasında, Yücel Aşkın'a, hukuka ve üniversitelere sahip çıkma gereğini duydu 
"Yücel Aşkın'a reva görülen muameleyi ve uzun gözaltı süresini tasvip etmemiz mümkün değildir. Bazı çevrelerin kamuoyunu etkileme çabası olarak görülebilecek bu davranışlar, ne yazık ki adil olacağına inandığımız yargılama sürecine ciddi gölge düşürüyor. Bugün üniversitelerle ilgili tamamen siyasi önyargı ve tepkiler etrafında şekillenen konular ön plana çıkartılıyor." 

TÜSİAD hep aynı 
AKP hükümeti iktidara geldiğinden bu yana, demokrasi yolunda attığı adımlarla ön plana çıkmış ve geniş yelpazede değişik kesimlerden destek görmüştü. Son dönemde ise bariz bir biçimde, kendi seçmen tabanına dönük siyasete öncelik veriyor. İmam hatipler, türban, üniversiteleri ele geçirme planı, hukukun üstünlüğünü gözardı etme... 
TÜSİAD, Cumhurbaşkanı Ahmet Necdet Sezer'i de yanına alarak tavrını net olarak ortaya koydu. Sosyal faaliyetleri son derece sınırlı olan Sezer'in, işadamlarının bir toplantısına katılarak konuşma yapması çok manidar. 
Geçen yıl aynı tarihlerde yine Ankara'da yapılan TÜSİAD toplantısının baş konuğu Başbakan Erdoğan'dı. AB'nin kapısından içeri adımımızı atma heyecanının yaşandığı o günlerde, yüzlerde güller açıyordu. Önceki günkü toplantıya ise AKP'den tek bir bakan bile katılmadı. 
TÜSİAD, hep aynı TÜSİAD. Değişiklik Erdoğan hükümetinde. 



</TEXT>
</DOC>
