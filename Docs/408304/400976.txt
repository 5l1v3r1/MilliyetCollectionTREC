<DOC>
<DOCNO> 400976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sondun33.html </URL>
<DATE> 2005/12/06/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Dini takvim satışı, erotik takvimleri geçti 
</HEADLINE>
<TEXT>

     İtalya'da 2006 yılında ev ve büroların duvarlarını süsleyecek takvimlerin satışında dini temalar, erotik takvimleri geçti. 
     Klaus Davi Co. adlı kurumun yaptığı araştırmaya göre, en çok satılan 10 takvim arasında liste başını Françeskocular Fransiskenler diye bilinen bir Katolik tarikatı tarafından hazırlanan ''Kehanetçi Keşiş'' Frate indovino takvimi çekiyor. 
     Erotik takvimleri en çok talep eden kamyon şoförlerinin dahi, gelecek yıl yanlarına ''refakatçi olarak'' İtalyan güzellerini almaktansa, Peder Pio'nun resimlerini yeğleyecekleri belirtildi. 
     Bu arada İtalyanların 2006 için satın alacakları takvim sayısı yaklaşık 15 milyon olarak tahmin ediliyor. Bunlara dergilerin ek olarak verdiği ve şirketlerin reklam amacıyla bastırdığı takvimler ilave edildiğinde, yeni yılda duvarları süsleyecek takvim sayısının 35 milyonu bulabileceği belirtiliyor. 
     Araştırmaya göre 6 milyonluk bir tirajla piyasaya sürülen ''Kehanetçi keşiş'' takvimi, halihazırda listenin başında bulunuyor. İlk 10'da ikinci sırada, 1 milyon 300 binlik tirajla, Katolik Kilisesi'ne bağlı haftalık dergilerden ''Hıristiyan Aile'' Famiglia Cristiana takvimi yer alıyor. İtalyan Jandarma Genel Komutanlığı'nın bastırdığı ''jandarma takvimi''nin ise 1 milyon 200 binlik tirajla üçüncü sıraya yerleştiği dikkat çekiyor. 
     Klaus Davi Co. adlı kurum, İtalyanların takvim temaları konusundaki tercihlerini ise şu şekilde sıraladı Dinsel temalı takvimler yüzde 25 , erotik takvimler yüzde 18 , silahlı kuvvetler ve güvenlik birimlerinin takvimleri yüzde 16 , sportif takvimler yüzde 12 , ev hayvanlarını görüntüleyen takvimler yüzde 9 , sanat eserleriyle süslenmiş takvimler yüzde 6 , şirket ürünlerini tanıtan takvimler yüzde 4 . 
     
</TEXT>
</DOC>
