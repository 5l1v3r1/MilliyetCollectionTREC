<DOC>
<DOCNO> 405401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sonsiy19.html </URL>
<DATE> 2005/12/21/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Erdoğan Hükümet ihanet içine giremez 
</HEADLINE>
<TEXT>

     Başbakan Recep Tayyip Erdoğan, AKP’nin gündeminde erken seçim olmadığını yineleyerek, "Biz istikrasızlığın veya güven ortamının herhangi bir tahribata uğramasını şu anda yakalamış olduğumuz ekonomik performansın inkıtaı olarak görüyoruz. Bunu ben ihanet olarak görüyorum ve başında bulunduğum hükümet böyle bir ihanetin içerisine giremez" diye konuştu. 
     Başbakan Erdoğan, TOBB Yönetim Kurulu toplantısından sonra yaptığı açıklamada, "Eğer bir ülkede güven ve istikrar yoksa bu ülkedeki girişimci, yatırımcı geleceğe emin adımlarla yürüyemez ve geleceğe yönelik olarak da herhangi bir perspektif çizemez, belirleyemez" dedi. Erdoğan, yabancıların da bir ülkede yatırım yaparken "güven ve istikrar" ortamı olup olmadığını baktıklarını belirterek "Eğer güven ortamı ve istikrar ortamı varsa bu ülkeyi seçerler. Güven, istikrar yoksa o ülkeyi seçmezler. Bunu böyle bilmeniz gerekir" diye konuştu. 
     
     "HÜKÜMET İHANET İÇERİSİNE GİREMEZ" 
     Türkiye şu anda yakalamış olduğu performansı durup dururken yakalamadığına işaret eden Erdoğan, bunun güven ve istikrar ortamında yakalandığını söyledi. Erdoğan, "Fakat bu güven ve istikrar ortamını küresel sermaye çok iyi anladı, yabancı sermaye çok iyi anladı da içimizde bunu anlayamayan bazı çevreler var. Anlayamayan çevreler şu anda özellikle malum bu erken seçim havasını estirmek isteyenler veya bu gayret içinde olanlardır. Bir defa AKP iktidarının gündeminde böyle bir şey ’erken seçim’ kesinlikle yoktur" açıklamasında bulundu. Bunun böyle bilinmesini isteyen Erdoğan, "Zira biz istikrasızlığın veya güven ortamının herhangi bir tahribata uğramasını şu anda yakalamış olduğumuz ekonomik performansın inkıtaı olarak görüyoruz. 
     Bunu ben ihanet olarak görüyorum ve başında bulunduğum hükümet böyle bir ihanetin içerisine giremez" diye konuştu. 
     
     "RAHATIZ" 
     Erdoğan, konuşmasının devamında ekonomiye değinirken de, şu anda parametrelerin ortada olduğunu belirtti. Bu parametreleri bugün ekonomide söz sahibi olan bütün sivil toplum örgütleri en iyi şekliyle bildiğine dikkat çeken Başbakan Erdoğan, "Artıları mı fazla eksiler mi fazla buna bakacaksınız. Eğer artılar fazlaysa o zaman biz de tavrımızı artıdan yana koymak durumundayız. O zaman eksiler fazla ise bu durumu müzakere ederiz. Bundan da kaçmayız. Bu konuda da rahatız" dedi. Türkiye şu anda büyüme hızından, nominal faize, dış ticaret hacmindeki gelişmeye, enflasyonun düşüşüne varıncaya kadar bu parametrelerin olumlu şekilde seyrettiğini kaydeden Erdoğan, "Hele hele sırtımızdaki bu 6 sıfır yükünü atıp da paramızın onurunu kazanma hararetini başardığımız apaçık ortadayken kalkıp bizim bu tür yanlışlar içerisinde dolaşmamız ciddi manada bir sıkıntı kaynağı olur" diye konuştu. 
     
     SANAL GÜNDEMLERE KİMSE ÇEKMEYE KALKMASIN 
     "Dersimizi çalışıyoruz. İşimizin farkındayız" diyen Erdoğan, hiç birşeyin durağan olmadığını, hareketli olarak yürüdüğünü, her gün bu güce farklı güçlerin katıldığını kaydetti. Türkiye’in eski demode tartışma alanlarına çekilme gayretlerine hiçbir zaman sıcak bakmadıklarını kaydeden Erdoğan, "Sanal gündemler içerisinde biz olmak istemiyoruz. 
     Bizi zorla sanal gündemlere kimse çekmeye gayret etmesin. 
     Bunu da hükümetimize kimse fatura etme gayreti içerisine girmesin" dedi. 
     
</TEXT>
</DOC>
