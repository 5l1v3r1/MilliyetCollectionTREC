<DOC>
<DOCNO> 406255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/son/soneko06.html </URL>
<DATE> 2005/12/24/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
TİM Başkanı Merkez Bankası hükümeti yanıltıyor... 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, Merkez Bankası politikaları ve Başkan Süreyya Serdengeçti’ye yönelik eleştirilerini sürdürdü. Hükümetin enflasyonla mücadele konusunda Merkez Bankası tarafından yanıltıldığını ileri süren Satıcı, Merkez Bankası’nın yakalanan siyasi istikrar ve makroekonomide doğru giden dengeleri Türkiye lehine kullanabilme fırsatını ıskaladığını savundu. 
     TİM Başkanı Oğuz Satıcı, sohbet toplantısında bir araya geldiği gazetecilerin sorularını yanıtladı. 
     Merkez Bankası Başkanı Süreyya Serdengeçti’nin "Erken seçim ekonomiyi olumsuz etkilemez" sözlerini değerlendiren Satıcı, erken seçimin ekonomiyi olumlu ya da olumsuz etkileyebileceğini belirterek "’Etkilemez’ demek için Türkiye’de değil, bambaşka bir dünyada yaşıyor olmak gerektir" dedi. 
     
     ENFLASYONLA MÜCADELEDE YENİ MODEL 
     Satıcı, Serdengeçti’nin "enflasyon hedeflenmesinde nokta hedefin tutturulması gerektiği" yönündeki açıklamasının hatırlatılması üzerine de "Bizim programlarında göremediğimiz Enflasyonu yüzde 60’lardan, yüzde 50’lere, 40’lardan, 30’lara indirmek için aynı yolu izledik. Şu ana kadar enflasyonla mücadele faiz çıpasıyla, kur üzerinden oldu. Enflasyon aslında kurun içerisine saklandı. Şimdi yüzde 8’den, yüzde 6’ya indirmek için de aynı modelle gidilmeye çalışıyor. Bu pek mümkün gibi gözükmüyor. Bunu düşünmeden önce, yeni modeli ortaya koyması lazım. Şimdiye kadar uygulanan modellerden farklı yeni bir model ortaya koymuyor" diye konuştu. 
     
     ENFLASYONLA MÜCADELE SÜRECİ HEPİMİZİ SIKINTIYA SOKACAK 
     Merkez Bankası’nın "enflasyonla mücadele" gibi özel bir programının bulunmadığını savunan TİM Başkanı Satıcı, enflasyonla mücadele etmenin tek başına Merkez Bankası’nın görevi de olmadığını, mücadele için çok taraflı bir işbirliğinin gerekli olduğunu ifade etti. Satıcı, "Bunlar yok ama Sayın Başkan, bu konuyu kendine mesele edinmiş. 
     Elindeki enstrümanla da uyguladığı programın yan etkisi olarak enflasyon düşüyor. Bunu da başarı olarak anlatmaya çalışıyor. Bugün için böyle gözüküyor olabilir ama bu şekilde taşınabilir bir süreç değil. Mutlaka bir yerde hem onu, hem de bizi, hepimizi sıkıntıya sokacak" dedi. 
     
     HÜKÜMET, MERKEZ BANKASI TARAFINDAN YANILTILIYOR 
     Satıcı, hükümetin enflasyon konusunda Merkez Bankası tarafından yanıltıldığını savundu. "Hükümet bugünkü başarıyı paylaşıyor. Ama bedel ödenmesi gerektiğinde asıl bedeli ödeyecek olan sadece hükümet, biz ve vatandaşlar olur" diyen Satıcı, bu durumda da Merkez Bankası Başkanı’nın bir kez daha "yanlış yapmış" olacağını ve Türkiye’de bu tip yanlışların her hangi bir cezasının da bulunmadığını kaydetti. 
     Merkez Bankası’nın Türkiye’nin yakalamış olduğunu siyasi istikrar ve makroekonomide doğru giden dengeleri Türkiye lehine kullanabilme fırsatını ıskaladığını ileri süren Satıcı, "Bunun gerçekten ilerde, herkesin ödeyeceği ve öderken de canının çok sıkılacağı sonuçları olacak" dedi. 
     
     "BAŞKAN BU KADAR KONUŞUR MU" 
     Satıcı Merkez Bankası Başkan Süreyya Serdengeçti’ye yönelik eleştirilerini şöyle sürdürdü 
     "Merkez Bankası bu işi öyle sahiplenmiş vaziyette ki... 
     Türkiye’de enflasyonla mücadeleyi yapan, para politikasını belirleyen Merkez Bankası. Türkiye’de piyasaları yürüten Merkez Bankası. Her konuda fikir sahibi ve işin de sahibi. 
     Bir Merkez Bankası Başkanı bu kadar çok konuşur mu, hiç 
     Merkez Bankası Başkanı ’bir seçim olursa ekonomiyi etkilemez’ böyle bir şey söylemeye hakkı var mı Erken seçim mi olsun istiyor, böyle bir talebi mi var." 
     
     "YENİ BAŞKANIN ATEŞTEN GÖMLEK GİYMESİ LAZIM" 
     Serdengeçti’nin görev süresinin dolmasıyla birlikte yeni Başkanın kim olması gerektiğine ilişkin soru üzerine de Satıcı, bundan sonraki dönemde Merkez Bankası Başkanı’nın ciddi bir "ateşten gömlek" giyeceğini belirterek, "Belki en zor dönemi en zor zaman dilimini yeni Merkez Bankası Başkanı taşıyacak. Türkiye ekonomisi için zorlu bir dönem olacak. 
     Merkez Bankası Başkanlığı’na uluslararası deneyimi olan, bu işleri göğüsleyecek bir insan olmalı" dedi. 
     TMSF Başkanı Ertürk’ün başkanlık için adının geçtiğinin hatırlatılması üzerine Satıcı, Türkiye’nin artık bu konuda yaratıcı davranması ve birkaç isim üzerinde durulmaması gerektiğini vurguladı. Satıcı, birçok isim üzerinde durularak kamuoyunda tartışılması gerektiğine işaret ederken, "Bu tartışmaya başlandığında adaylar ortaya çıkacaktır ve herkes bu konuda fikir beyan edebilir" diye konuştu. 
     
     "KANAAT ÖNDERLERİ BİR ÇOK KONUDA FİKİR BEYAN EDEBİLMELİ" 
     Hükümet ve TÜSİAD arasında yaşanan gerginlik ve TÜSİAD YİK Başkanı Mustafa Koç’la ilgili savcılık incelemesi başlatılmasını da değerlendiren TİM Başkanı Satıcı, Türkiye’de en son "kutuplaşmaya" ihtiyaç bulunduğunu, sivil toplum örgütlerinin ve siyasilerin bu konuda sağduyulu davranması gerektiğini söyledi. Satıcı, "Mutlaka birbirlerine karşı toleranslı olmak durumundalar" dedi. 
     "TİM Başkanı Oğuz Satıcı Van Yüzüncüyıl Üniversitesi Rektörü hakkında bir şey söyleyemez mi " sorusunu da yanıtlayan Satıcı, sivil toplum örgütleri başkanının da toplumda ön plana çıkmış kanaat önderlerinin de Türkiye’deki bir çok konuyla ilgili fikir beyan edebileceğini belirtti. 
     Satıcı, "Fikir beyan edenler söyledikleri anayasal suç ise bunun sonuçlarına katlanmayı bilirler. Bazen bu konuşmalar yapılırken suç işlenebilir, bunu konuşanlar bedellerini ödemeye hazırsa, kimse için sorun olmaması lazım. Bu ülke anayasal hukuk devleti, hukuk da herkes için aynı şekilde ihtiyaç. Burada eğer bir suç varsa, bunu bu ülkenin savcıları mutlaka değerlendirmeli" diye konuştu. 

ANKA 
     
</TEXT>
</DOC>
