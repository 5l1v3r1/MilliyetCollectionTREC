<DOC>
<DOCNO> 404174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/guncel/gun03.html </URL>
<DATE> 2005/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Nükleer korku 
</HEADLINE>
<TEXT>


Rusya'da, Çernobil ile aynı reaktörlere sahip olan Sosnovıy Santrali'nde patlama oldu. 1 kişinin öldüğü patlama sonrası yetkililer radyasyonun normal düzeyde olduğunu açıkladı 

Cenk Başlamış - Moskova 

Rusya'nın St. Petersburg kenti yakınlarındaki nükleer santrala ait bir tesiste meydana gelen patlamada bir kişi öldü, iki kişi yaralandı. 
Yetkililer, Sosnovıy Bor Santralı'nın içinde yer alan metal eritme tesislerinde dün sabaha karşı meydana gelen patlamadan sonra radyasyon düzeyinin değişmediğini ve nükleer reaktörün çalışmaya devam ettiğini açıkladı. Santralın metal atıklarını eriten tesisteki patlamada ağır yaralanan iki işçi hastanede tedavi altına alındı. 

'Personel hatası' 
Patlamanın yaşandığı tesisin hemen yakınlarında bulunan iki numaralı reaktör yaz aylarından bu yana bakımda tutuluyordu. Patlamadan personel hatasını sorumlu tutan santral yetkilileri, reaktör alanının yanı sıra çevre kasabalarda yapılan radyasyon ölçümlerinin normal düzeyde çıktığını açıkladı. 

Çernobil tipi... 
Sosnovıy Bor, 1986 yılında dünyanın en korkunç nükleer faciasının yaşandığı Çernobil Santralı ile aynı tip reaktörlere sahip. Çernobil faciası sonucu radyasyondan etkilenen yüz binlerce kişi hayatını kaybetmişti. Kazadan bu yana 20 yıl geçmesine karşın Ukrayna ve komşu Belarus'ta radyasyonun bölgedeki etkisi hala sürüyor. 
Çeçenistan'daki bir kimyasal tesiste radyasyon oranının 58 bin kat artması üzerine alarm verildi. Çeçenistan Başsavcılığı, radyoaktif maddelerin saklandığı tesisteki radyasyon oranının 
"korkunç bir düzeye" yükseldiğini açıkladı. Çevre koruma örgütleri halkın tehlikede olduğu, ayrıca radyoaktif maddelerin teröristlerin eline geçebileceği uyarısında bulundu. 



</TEXT>
</DOC>
