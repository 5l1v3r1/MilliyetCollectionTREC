<DOC>
<DOCNO> 403957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sondun30.html </URL>
<DATE> 2005/12/16/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Fransız medyasının Türkiye'ye bakışı... 
</HEADLINE>
<TEXT>

     Fransa’nın Ankara Büyükelçiliği tarafından Fransız medyasının Türkiye’ye bakışı ve Fransa’da Avrupa ile ilgili güncel konuların işlenişi konusunda bir seminer düzenlendi. 
     France 3 televizyon kanalından Marie-Pierre Courtellemont ve Liberation gazetesinden Marc Semo’nun katılımıyla Galatasaraylılar Evi’nde düzenlenen seminerde, Fransız yazılı ve görsel basınının AB sürecinde Türkiye’ye bakışı, Fransa ve Avrupa’daki Türk karşıtlığı ile Avrupa’daki güncel konuların Fransız medyası tarafından işlenişi ele alındı. 
     Çalıştığı Liberation gazetesinin Türkiye uzmanı Marc Semo, Fransız sağı ve solunun Avrupa’da Türklere en çok şüpheyle yaklaşan kesimler olduğunu belirterek, Fransa’da eskiden sol kesimin elinde olan Türk karşıtlığı bayrağının, sonradan sağ kesimin eline geçtiğine işaret etti. 
     Fransız toplumundaki olumsuz havanın medyaya da yansıdığını ifade eden Semo, buna karşın son zamanlarda Türkiye’nin AB ile üyelik müzakerelerine başlamasıyla Fransız medyasında da daha olumlu haberler çıkmaya başladığını, Fransız basınının hareketli ve dinamik bir ülkeyi tanıtmak istediğini kaydetti. 
     Fransız gazeteci, Avrupa’nın Hıristiyan kimliğinin Türkiye karşıtlığının tek nedeni olmadığını, durumun daha karışık olduğunu belirterek, Romanya ve Bulgaristan gibi henüz AB’ye üye olmamış iki ülkenin imajının daha da kötü olduğunu söyledi. 
     Seminere katılan gazetecilerden birinin sorusu üzerine Eric Semo, Fransa’nın kendi kimlik arayışı ve geleceğe yönelik kaygılarının da Türkiye karşıtlığına yol açtığını ifade ederek, Türkiye’nin sınırlarının, coğrafi konumunun, nüfus, gelir, göç gibi etkenlerin Fransız halkını korkuttuğunu, aynı korkuların Ukrayna ya da Rusya gibi ülkeler için de geçerli olduğunu kaydetti. 
     
     "TÜRKİYE’YE MÜTEŞEKKİR OLMAK GEREK" 
     "Aslında Avrupa ve Fransa’nın, nereye gitmek, ne olmak istediğini göstermesi ve geleceğini sorgulamasını sağlaması açısından Türkiye’ye müteşekkir olması gerekir" diyen Semo, aynı sorgulamayı Türkiye’nin de yapması gerektiğini, bunun Türkiye için de yararlı bir polemik olduğunu vurguladı. 
     Avrupa’nın da şu an nereye gittiğini bilmediğini ve Türkiye’nin AB’ye adaylık sürecinin Fransa’da bir ayna etkisi yarattığına işaret eden Semo, laiklik ve türban gibi krizleri yaşayan Fransa’nın Türkiye ile kendisinde paralellik gördüğünü savundu. Marc Semo, bir başka soru üzerine, Türkiye ile benzerlikleri gören ve ayna etkisine maruz kalan Fransa’nın elitlerinin de Türkiye karşıtı havanın kaynağı olduklarını, bunun yansımalarının tabana yayıldığı görüşünü dile getirdi. 
     
     "FRANSA VE AB DEPRESYONDA" 
     Fransız televizyon kanalları içinde sadece Avrupa’yı konu alan yegane programları yapan France 3 televizyon kanalından Marie-Pierre Courtellemont da, aslında şu anda Fransa ve AB’nin iyi durumda olmadığını, depresyonda olduklarını söyleyerek, AB’ye üyelik süreci açısından iyi bir zaman olmadığı görüşünü savundu. 
     Fransa’nın değil Türkiye, komşuları konusunda dahi yeterli bilgiye sahip bulunmadığının altını çizen Marie-Pierre Courtellemont, France 3 kanalındaki programlarla bu eksikliği gidermeye ve AB üyesi ülkeleri Fransız halkına tanıtmaya çalıştıklarını, zaman zaman izleyici sayısının 2 milyona ulaştığını kaydetti. 
     AB Komisyonu’nun bu konuya büyük önem verdiğini, "AB’nin günlük hayata katkısını" gösteren televizyon programlarına önemli kaynak aktardığını belirten Courtellemont, AB Komisyonu’nun Avrupa halklarını magazine yakın bir anlatımla tanıtan 10 dakikalık bir programa 1 milyon avro kaynak ayırdığını söyledi. 
     Marie-Pierre Courtellemont, bir soru üzerine, üyeliğe aday ülkelerden Bulgaristan ve Romanya halklarının da tanıtılacağı bu programda, yakında Türkiye’nin de ele alınmasının beklendiğini kaydetti. 
     Seminere, gazete ve televizyon kanallarının diplomasi muhabirleri katıldı. 
     
</TEXT>
</DOC>
