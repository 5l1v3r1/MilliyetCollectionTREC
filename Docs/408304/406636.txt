<DOC>
<DOCNO> 406636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sondun21.html </URL>
<DATE> 2005/12/26/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
İsrail ordusunda dayak skandalı 
</HEADLINE>
<TEXT>

     İsrail ordusunda, acemi erlerin eğitim sırasında komutanlarınca dövülüp tekmelendikleri, bazı komutanların ceza olarak askerlerin üzerinde sopalarını kırdıkları bildirildi. 
     İsrail Radyosu'nun verdiği haberde, ''Givati'' olarak adlandırılan acemi askerlerin tugayına bağlı bazı bölüklerde askerlere yönelik kötü davranışların örnekleri verildi. 
     Verilen örneklere göre, denetim sırasında gülümseyen bir acemi er, komutanınca dövüldü. Konuşan bir asker tuvalete kapatılarak, yıkılıncaya dek tekmelendi. Bağırması istenen bir asker de, sesi yeterince çıkmayınca dövüldü. 
     Radyoya konuşan askerler, komutanlarının kendilerine, bölükte uygulanan ceza yöntemleri konusunda bir şey anlatmamaları talimatı verdiğini söylediler. 
     Askerler, kendilerinden, bir televizyon programındaki gibi, hamamböcekleri ve diğer böceklerle doldurulan kutuya başını sokmalarının istendiğini belirttiler. 
     Givati tugayındaki bazı komutanların, kötü muamelede bulunan meslektaşları hakkında rapor verdikleri de bildirildi. Bir çavuş, askerlere yönelik kötü davranışlarından dolayı 3 hafta hapis cezasına çarptırılırken, bir müfreze komutanı ve bölük başçavuşu görevlerinden uzaklaştırıldı. 
     Yapılan bir ön soruşturmada, askerler ve düşük rütbeli subayların, eğitim sırasında şiddete başvurulduğunu yalanladığı, ancak alay komutanlığınca yapılan derin soruşturmada, askerlerin şiddet uygulamalarını doğruladıkları belirtildi. 
     Alay komutanının askerlerden, şiddet uygulamalarını bildirmelerini istediği de kaydedildi. 
     Radyoya konuşan İsrail ordusu Sözcüsü ise ordunun eğitim sırasında uygulanan şiddet olaylarını ciddiyetle izlediğini ve bu olgunun ortadan kaldırılmasında kararlı olduğunu söyledi. 
     İsrail'de 18 yaşını dolduran her erkek ve kadın, zorunlu olarak askere gidiyor. Erkekler 3 yıl, kadınlar ise 2,5 yıl askerlik yapıyor. 
     
</TEXT>
</DOC>
