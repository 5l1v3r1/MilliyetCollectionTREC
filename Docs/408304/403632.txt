<DOC>
<DOCNO> 403632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sondun32.html </URL>
<DATE> 2005/12/15/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Irak'ta seçime katılım umut verici 
</HEADLINE>
<TEXT>

     Irak'ta bugün yapılan genel seçimlerde, 30 Ocak seçimlerine oranla özellikle Sünni Arapların katılımının yüksek olduğu belirtiliyor. 
     Uluslararası haber ajansları, Irak'ta güneşli bir havada yapılan seçimlerde meydana gelen şiddet olaylarının, halkın seçime katılmasını engelleyecek düzeyde olmadığını bildiriyor. 
     
     KATILIM YÜKSEK 
     Seçim Komisyonu'ndan Fedir Ayar, bu seçime katılımdan memnun olduklarını, diğer oylamalara göre büyük farklılık gösterdiğini söyledi. 
     Ocak ayındaki seçime yüzde 58, Ekim ayındaki referanduma yüzde 64 dolayında katılım olmuştu. 
     AP'ye demeç veren ABD'nin Bağdat Büyükelçisi Zalmay Halilzad da katılımın çok yüksek olduğunu söyledi. Kendileri ve Iraklılar için bugünün önemli bir gün olduğunu belirten Halilzad, Sünni Arapların bütünleşmesi ve siyasi sürece dahil olmaları açısından bunun bir ilk adım olduğunu kaydetti. 
     Sünnilerin Ramadi ve Haklaniye gibi direnişçilerin güçlü olduğu yerlerde bile seçime büyük ilgi gösterdiği, Felluce'de yüzlerce kişinin Amerikalılar ile Şii ağırlıklı hükümeti iktidardan uzaklaştırmak amacıyla oy merkezlerine gittiği belirtiliyor. 
     Bağdat'ta Sünnilerin çoğunlukta olduğu Azemiye bölgesindeki bir oy merkezinde, öğle saatlerine kadar kayıtlı 3500 seçmenin üçte birinin oy kullandığı ifade ediliyor. 
     Burada Ocak ayında sandıklar açılmamıştı. Şii partiler ile Sünni din adamları, halka bu seçimlere katılma çağrısı yapmıştı. 
     
     IRAKLILAR YÜRÜYEREK OY VERMEYE GİDİYOR 
     Ülke çapında araç yasağı olduğu için çoğu Iraklı oy vermeye yürüyerek gidiyor. Yollarda park halindeki araçların dışında polis, ambulans ve özel izin alan araçlar dikkati çekiyor. 
     Oy merkezlerinin etrafında onbinlerce asker ve polis güvenlik önlemi alırken, özel eğitimli köpeklerle Amerikan askerleri binlerce oy merkezini aramadan geçirerek Irak polisine devretti. 
     
     LİDERLER OY KULLANDI 
     Irak Başbakanı İbrahim Caferi, oyunu kullandıktan sonra yaptığı konuşmada, ''Oy sandıkları diktatörlüğe karşı demokrasinin zaferidir'' dedi. Caferi, gerçek zaferin, kimi seçerse seçsin halkın oy vermesi ve bombalara karşı sandığı tercih etmesi olduğunu söyledi. 
     Eski Başbakan İyad Allavi de, bu seçimle önde gelen grupları temsil edebilecek güçlü bir hükümetin, ulusal çözüm hükümetinin oluşmasını görmek istediğini söyledi. 
     Şii partiler ittifakının yeni meclisteki sandalyelerin çoğunu kazanabileceği, ancak bunun rakip gruplarla koalisyon olmadan bir hükümet kurmaya yetmeyeceği ifade ediliyor. 
     15 milyon Iraklı seçmenin 275 sandalyeli yeni meclisin üyelerini belirleyeceği bu seçimin ilk gayri resmi sonuçlarının akşam saatlerinde alınacağı, kesin sonuçların alınmasının ise günler ya da haftalar sürebileceği belirtiliyor. 
     
     OLAYLAR 
     Irak'ta durumun genelde sakin olmasına rağmen, bazı yerlerde şiddet olayları bugün de görüldü. 
     AP'nin haberine göre, Türkmen Cephesi'nden seçim görevlisi Nurcan Adil, Kürtlerin birden fazla oy kullanmak gibi bazı usulsüzlüklerde bulunduğunu söyledi. 
     Erbil yakınlarındaki Gevre'de, Kürdistan İslam Birliği Genel Sekreteri Selahaddin Muhammed Bahaddin'in konvoyuna saldırı düzenlendi. Görgü tanıkları, oy merkezlerini gezen ekibe yöre sakinlerinin taşlarla saldırdığını, bir korumanın yaralandığını söylediler. 
     Kürdistan İslam Birliği Irak Kürdistan Demokrat Partisi ve Irak Kürdistan Yurtseverler Birliği'nin oluşturduğu ittifaka karşı aday çıkardı. 
     Bağdat'ın kuzeyindeki İshak'ta yola yerleştirdikleri bombanın infilak etmesi sonucu 4 direnişçi öldü. Samarra'nın güneyindeki El Mutassim ile Tikrit ve Ramadi'de de çeşitli havan topu saldırıları düzenlendi. Ramadi yakınlarında 1 Amerikan askeri öldü. Balad'da Amerikan devriyesinin ateşi sonucu 3 sivil yaralandı. 
     Musul'da oy merkezi olarak kullanılan bir okulun yakınında bomba patlamış, 1 güvenlik görevlisi ölmüştü. Musul'da ayrıca 2 Amerikan aracını hedef alan 7 patlama meydana geldi, can kaybı olmadı. Telafer'de de bir oy merkezi yakınına düzenlenen havan topu saldırısında 1 sivil öldü. Bağdat'ta ise bu sabah 5 sivilin yaralandığı bildirilmişti. 
     
</TEXT>
</DOC>
