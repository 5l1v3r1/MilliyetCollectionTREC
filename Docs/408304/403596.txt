<DOC>
<DOCNO> 403596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/yazar/tamer.html </URL>
<DATE> 2005/12/15/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Benimki, sivil itaatsizlik 
</HEADLINE>
<TEXT>


Sabahtan beri kulağım radyoda, gözüm televizyonda... Saat 20.30 
Van Üniversitesi Rektörü Prof. Dr. Yücel Aşkın'ın tutukluluk halinin sürmesine karar verildi. 
İki haftadır ara vermeden yazdığım Prof. Aşkın'la ilgili yazıları, bugün noktalıyorum. Köşemin üzerine yerleştirdiğim ve yakama taktığım beyaz kurdeleyi ise, Aşkın tahliye edilene kadar koruyacağım. 

Hazin iletişim 
Nasıl olduğunu anlayamadan bir baktım ki bu köşe, önce suskunluktan dolayı suçluluk duygusuyla kıvrananların buluşma noktası oldu. Sonra kendiliğinden, Prof. Aşkın'la ilgili iletişimin takip edildiği bir kanala dönüştü. Ardından üniversite öğretim üyeleri ve hukukçular köşemi sıkı takibe aldılar. Bu arada YÖK Başkanı ve rektörler peşpeşe telefonla arayarak görüş belirttiler... 
Ankaralı okurum Mine Karadoğan'ın aşağıdaki mesajı gibi çok sayıda okurumdan gelen benzeri mesajları da görünce, rektörle ilgili yazıları sürdürmeyi görev bildim 
"Köşeniz, tıpkı sizin gibi gizli ve pasif suçluluk duygusuyla rahatsızlık duyan çok sayıda insana, buluşma adresi sağlamış durumda. Demek ki böyle bir zemine gerek varmış. Lütfen buna devam edin. Hocamız da köşenizi takip ettiğine göre, bırakınız biz suçluluk duyanlar kendisine mesajlarımızı böylece iletelim. Bırakınız bu hazin iletişim, olayı yakından takip edenler tarafından izlensin..." 

Okurlarıma teşekkür 
Siz sevgili okurlarımdan gelen telefon, faks ve e - posta mesajları ile belge ve bilgiler, boyumu aştı bu yoğun ilgi beni ezerek neredeyse hasta etti. Bu arada yazdıkları mesajlardan anlayabildiğim kadarıyla bol bol yeni okur da edindim. Aynı duyarlılığı bu denli geniş bir çevreyle paylaşabildiğim için, katkılarınızı esirgemediğiniz için, beni yüreklendirdiğiniz için hepinize müteşekkirim. 
Yazılarıma değişik çevrelerden bu denli yoğun ilgiyi, 17 Ağustos Körfez Depremi'nin hemen ertesinde, dönemin Cumhurbaşkanı Süleyman Demirel'i depremin baş sorumlusu ilan ettiğimde de yaşamıştım. O ilginin sonu mahkemede bitti. Bakalım bu fasıl nasıl sonuçlanacak 

Kadıoğlu'nun teşhisi 
2.5 aydır bulunduğu Oxford Üniversitesi'nden Prof. Aşkın'la ilgili yazılarımı ilgiyle takip ettiğini belirten siyaset bilimci Doç. Dr. Ayşe Kadıoğlu teşhisi koydu 
"Hukuk devletine ilke olarak inanan bir insanın, aynı zamanda hukukla mücadele etmesi zor. Ancak bazı durumlarda, sivil itaatsizlik görev haline geliyor. Bu, siyasetüstü bir insan hakları mücadelesi..." 
Anlayacağınız benim yaptığım sivil itaatsizlikmiş. Dolayısıyla sizlerin yaptığı da... 

Utançtan direnişe... 
Galiba hepimiz, yeri yurdu belli bir rektörün tutuklu yargılanmasına sessiz kalarak bunu hoşgören, hatta zımnen onaylayan durumuna düştüğümüz için isyan ettik. Bu meselenin artık yüksek sesle konuşulması, tartışılması gerektiği noktasında birleştik. Köşeme Prof. Aşkın'la ilgili ilk faks mesajını gönderen değerli romancımız Adalet Ağaoğlu'nun dediği gibi "Çaresizlik ürünü utanç duygularıyla boğuşurken birbirimizi bulduk. Utancımız direnişimiz oldu..." 



</TEXT>
</DOC>
