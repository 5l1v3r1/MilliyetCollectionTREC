<DOC>
<DOCNO> 408300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/son/sonyas05.html </URL>
<DATE> 2005/12/31/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Güne istekli başlamada kahvaltının önemi... 
</HEADLINE>
<TEXT>

     Öğünler içinde en önemlisinin sabah kahvaltısı olduğu, güne istekli başlamak ve elverişli biçimde sürdürmek için kahvaltıda yenilen besinlerin miktar ve içeriğinin önem taşıdığı bildirildi. 
     AA muhabirinin aldığı bilgiye göre, Sağlık Bakanlığı Temel Sağlık Hizmetleri Genel Müdürlüğü Gıda Güvenliği Dairesi Başkanlığı'nca hazırlanan raporda kahvaltının önemine dikkat çekildi. 
     Raporda, öğünler içinde en önemlisinin sabah kahvaltısı olduğu kaydedilerek, ''Güne istekli başlamak ve elverişli bir biçimde sürdürmek için kahvaltıda yenilen besinlerin miktar ve içeriği büyük önem taşıyor'' denildi. 
     Akşam yemeği ile sabah kahvaltısı arasında uzun bir süre geçtiğine işaret edilen raporda, vücudun bu süre içerisinde besinlerin tümünü kullandığı belirtildi. 
     Kahvaltı yapılmaması halinde beynin kullanımı için yeterli enerji oluşmadığından yorgunluk, baş ağrısı, dikkat ve algılama azlığı gibi sıkıntılar yaşanacağı ifade edilerek, ''Çocuklarda okul başarısı düşer, hastalıklara karşı vücut direnci azalır, yorgunluk ve bitkinlik meydana gelir. Doygunluk sağlanması ile birlikte bu durum ortadan kalkar'' denildi. 
     Bedenin düzenli çalışması için kan şekerinin belirli bir düzeyde olmasının önemine dikkat çekilerek, kan şekerinin düşüklüğü kadar, yüksekliğinin de sakıncalı olduğu bildirildi. 
     Düzenli aralıklarla uygun miktarlarda beslenildiğinde kan şeker düzeyi alçalıp yükselme göstermediğinden vücudun düzenli çalışacağı belirtildi. 
     Kahvaltıda yeterli protein tüketenlerde iş verimi ve reaksiyon hızının yüksek olduğu ifade edilerek, ''Kahvaltı yapmayanlarda iş verimi önemli ölçüde azalır, anlama ve kavrama hızı düşer. Bu kişiler egzersiz yaptıklarında baş dönmesi, bulantı ve kusma şikayetleri meydana gelir'' denildi. 
     Düşük protein içeren kahvaltıdan sonraki ikinci ve üçüncü saatler arasında kan şekerinin açlık seviyesinin altına düştüğü kaydedilerek, yeterli protein içeren kahvaltıdan sonra kan şekerinin düzenli gittiği, böylece açlık hissi duyulmadığı bildirildi. 
     ''Kan şekerinin düzenli gitmesi için kahvaltıda proteinli besinlerin bulunması gerekir'' denildi. 
     
     YETERLİ VE DENGELİ KAHVALTI NASIL OLMALI 
     Rapora göre yeterli ve dengeli bir kahvaltıda bulunması gereken özellikler şunlar 
     -Tüketilecek protein miktarı kan şekerini düzenlemede ve dolayısıyla yorgunluk, açlık gibi duyguların önlenmesinde etkili olduğundan, protein içeriği yüksek besinlerin süt, yumurta, peynir gibi bulunmasına özen gösterilmeli, -Kahvaltıda meyve ve sebze yenilmesi uzun süre doygunluk sağlar. Bunun kan şekeri üzerinde de olumlu etkileri vardır. Bu nedenle domates, maydanoz, taze biber gibi sebzelerle portakal ve elma gibi meyveler ya da taze sıkılmış portakal suyu kahvaltı sofrasında mutlaka bulundurulmalıdır. Sebze ve meyve kahvaltının C vitamini açısından dengeli olmasını sağlarken, demir mineralinin emilimini artırır, kan kolesterol seviyesini düşürür. 
     -Kahvaltıda 1 bardak süt içmek, 1 yumurta yemek, 1 portakal, salatalık ya da domates gibi sebze ya da meyve tüketmek güne dinamik ve sağlıklı başlamak açısından atılabilecek en önemli adımdır. 
     -Özellikle büyüme ve gelişme çağındaki çocukların kahvaltısında daima bir bardak süt bulunmalıdır. Süt içmeyi sevmeyen çocukların yeterli peynir ya da yoğurt tüketmesi sağlanmalıdır. Kahvaltıda çocuklara verilecek ana besinler peynir, zeytin, yumurta, reçel, bal, pekmez, ekmek, kahvaltılık tahıl ürünleri, sebze ve meyvelerdir. 
     -''1 bardak süt, 1 kibrit kutusu büyüklüğünde beyaz peynir, 5-6 adet zeytin, 1 domates ve 1-2 dilim ekmek'', ''1 bardak süt, tahin-pekmez, bir miktar ceviz, 2 dilim ekmek, 1 portakal'', ''1 bardak süt, 1 yumurta, 1 dilim reçelli ekmek, 1 mandalina'' ya da ''1 bardak sütle karıştırılmış tahıl ürünü ve 1 çay bardağı taze meyve suyu''ndan oluşan kahvaltı mönüleri çocuklar için uygundur. 
     
</TEXT>
</DOC>
