<DOC>
<DOCNO> 401973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sondun10.html </URL>
<DATE> 2005/12/09/ </DATE>
<TIME> 07.35 </TIME>
<AUTHOR>  </AUTHOR>
<HEADLINE>
ABD, Irak'tan 20 bin asker çekecek 
</HEADLINE>
<TEXT>

     ABD’nin, Irak’ta 15 Aralık’ta yapılacak seçimlerin ardından bu ülkedeki asker sayısını 20 bin azaltmayı ve Afganistan’daki askeri varlığında da indirime gitmeyi planladığı bildirildi. 
     Savunma Bakanı Donald Rumsfeld, gazetecilere açıklamasında, seçimlerden sonra Irak’taki Amerikan askeri sayısının "normal düzeye" indirilmesinin planlandığını söyledi. ABD yetkililerine göre normal düzey, yaz aylarında 137 bin olan asker sayısını ifade ediyor. 
     ABD’nin Irak’ta halen yaklaşık 157 bin askeri bulunuyor. 
     Pentagon yetkilileri de Afganistan’ın güney bölgelerinin sorumluluğunun ABD kuvvetlerinden NATO komutasındaki barış gücü ISAF’a geçmesiyle birlikte bu ülkedeki Amerikan askeri sayısında da indirime gidilmesinin planlandığına işaret ettiler. 
     ABD’nin Afganistan’da halen yaklaşık 20 bin askeri bulunuyor. 
     Afganistan’ın merkez, kuzey ve batı bölgelerinin sorumluluğunu üstlenen ISAF, ilkbahardan itibaren güney bölgelerine intikal etmeye hazırlanıyor. Böylece, ISAF’in Afganistan’daki asker sayısı 9 binden 15 bine yükselecek. Bu çerçevede ABD için, Afganistan’dan bir tugay, 
     yani yaklaşık 4 bin asker çekme imkanı ortaya çıkacak. 
     
</TEXT>
</DOC>
