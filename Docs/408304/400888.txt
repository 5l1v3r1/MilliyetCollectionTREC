<DOC>
<DOCNO> 400888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/siyaset/siy01.html </URL>
<DATE> 2005/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK'nın partisi seçimlere katılıyor 
</HEADLINE>
<TEXT>


PKK'ya bağlı olduğu belirtilen Kürdistan Demokratik Çözüm Partisi PCDK , Irak'taki seçimlere 10 bölgede 779 numaralı listeyle katılıyor. PCDK Kerkük Sorumlusu Hıdır, "PKK ile gönül bağımız var, ağabey kardeş gibiyiz" dedi 

NAMIK DURUKAN Kerkük 


Irak'taki seçimlere 779 numaralı listeyle katılan ve terör örgütü PKK tarafından kurulduğu belirtilen Kürdistan Demokratik Çözüm Partisi PCDK , 10 bölgede sandıktan çıkmaya çalışacak. PKK'nın partisi olmadıklarını savunan PCDK'nın Kerkük Sorumlusu Şemseddin Hıdır, "PKK ile gönül bağımız, tüm Kürt partileriyle de iyi diyaloğumuz var" dedi. 
Türkiye'nin kapatılmasını istediği PCDK'nın Kerkük'teki binasında PKK'nın "federasyon" bayrağı dalgalanıyor. Milliyet'in sorularını yanıtlayan Hıdır, yasal bir parti olduklarını söyledi. Bağdat'ta ise Irak Demokratik Birlik Partisi listesini desteklediklerini anlatan Hıdır, "Irak genelinde 30 adayımız bulunuyor. Kürt, Arap, Asuri, Türkmen, Keldani'lerin içinde yer aldığı bir yönetimden yanayız" diye konuştu. 
IKDP ve IKYB'nin de aralarında yer aldığı dokuz partiden oluşan Kürdistan ittifakı ile seçimlere katılma isteklerine yanıt verilmediğini belirten Hıdır, "Bize teklif gelmeyince, kendi adımızla seçime girmeye karar verdik. Demokratik bir Irak cephesi oluşturmayı amaçlıyoruz" şeklinde konuştu. PKK'lı olmadıklarını söyleyen Hıdır, şunları kaydetti 
"PCDK bağımsızdır. Irak'ta birçok parti ile dostluk ilişkimiz var. Türkiye'de, Suriye'de, İran'daki Kürtlerle yakın ilişkimiz var. PKK dahil hepsi ile ağabey kardeş gibiyiz. Zaman zaman ortak çalışmalarımız oluyor." 
PCDK'nın engellenmesine yönelik bir girişimleri olmadığını kaydeden Kürdistan Bölgesi Başkanı Mesud Barzani ise, "Bu bizim işimiz değil. Merkezi hükümet karar verir" dedi. 


</TEXT>
</DOC>
