<DOC>
<DOCNO> 402899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/guncel/gun01.html </URL>
<DATE> 2005/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Topbaş'tan kırmızı ışık 
</HEADLINE>
<TEXT>


Topbaş, Büyükşehir'in yetki konularını belirlemeden ilçe belediyelerinin içkili yerlerle ilgili kroki hazırlamamasını istedi 

MEHMET DEMİRKAYA İstanbul 

İstanbul Büyükşehir Belediye Başkanı Kadir Topbaş, Büyükşehir Belediyesi'nin yetki konularını ve sınırlarını belirlemeden ilçe belediyelerinin içkili yerlerle ilgili kroki hazırlamaması gerektiğini bildirdi. 
Büyükşehir Belediye Meclisi'nde dün konuşan Topbaş, Üsküdar Belediye Meclisi'nin içkili yerler krokisiyle ilgili aldığı kararı iade edeceğini belirtti. Topbaş şunları söyledi 

'Komisyon kurulacak' 
"İçkili yerlerle ilgili kroki çalışması bugüne kadar ilçe emniyet müdürlükleri ve kaymakamlıklarca yürütülüyordu. Son yasayla yetki belediyelere devredildi. Büyükşehir'in görev alanları yetki sınırları ve yetki devirleriyle ilgili konuları Belediye Meclisi görüşmeden, değerlendirme yapmadan ilçe ve ilk kademe belediyelerinin bu tarz çalışma yapmamalarını istiyorum. Büyükşehir hudutları içinde olan bu çalışma alanlarını belirlemeye ilişkin yönetmeliğin 4. maddesinde belirtilen içkili yer ve bölgelerin tespiti, karar ve krokilerin hazırlanması için düzenleme yapılmıştır." 
Topbaş, AKP İstanbul İl Başkanlığı'nda ilçe belediye başkanlarıyla yapılan aylık rutin toplantıda da aynı konuyu dile getirdiğini sözlerine ekledi. 
Topbaş, içkili yerlerin belirlenmesiyle ilgili sivil toplum kuruluşları, esnaf odası ve belediye yetkililerinden oluşacak bir komisyon kurulacağını ve bu komisyonun çalışmasından sonra karar alınacağını söyledi. 



</TEXT>
</DOC>
