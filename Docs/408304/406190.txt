<DOC>
<DOCNO> 406190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/spor/axspo01.html </URL>
<DATE> 2005/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu başka Gökhan 
</HEADLINE>
<TEXT>


Golcü arayan birçok takım Kayserisporlu Gökhan Ünal'ın peşine düşerken, Beşiktaş Teknik Direktörü Jean Tigana, Gaziantep'in genç yıldızı Gökhan Güleç'e yöneldi 

BİLAL MEŞE 


Ailton ile Youla'ya alternatif olarak golcü arayan Beşiktaş Teknik Direktörü Jean Tigana, herkesin gözünden kaçan genç bir yıldızın peşine düştü. 
Gol krallığındaki başarısı nedeniyle birçok takımın golcü listesinde bulunan Kayserisporlu Gökhan Ünal'ın bonservisinin pahalı olması kulüpleri ürkütürken, Tigana ise Gaziantepspor'da son maçlarda şans bulabilen Gökhan Güleç'in peşine düştü. 
Yedek beklediği dönemde bile bu futbolcuyu takibe alan Fransız teknik adam, o dönemde kırmızı - siyahlıların başında bulunan Teknik Direktör Faruk Hacıbegiç'i aradı, Gökhan konusunda düşüncelerini sordu. 
Bununla da yetinmeyen Tigana, Milli Takımlar Teknik Direktörü Fatih Terim'in, Antalya'da düzenlediği genişletilmiş milli kampına gidip, bu futbolcuyu çıplak gözle izledi. Beşiktaş Teknik Direktörü, Gökhan'ın üzerinde dururken, genç oyuncu da Fenerbahçe ile oynanan Türkiye Kupası maçında şık bir gol atıp, kendini gösterme fırsatı buldu. 

Tigana'dan vize yok 

SERDAR SARIDAĞ 

Ersen Martin'in transferi konusunda Ankaraspor'la masaya oturan Beşiktaş, Başkent ekibinin golcüsünü alamadı ama Gökhan Zan için anlaşma sağladı. Ankaraspor Teknik Direktörü Rıza Çalımbay'ın isteği üzerine Gökhan Zan için pazarlık yapan yöneticiler 450 bin dolara el sıkıştı. Ancak son kez Teknik Direktör Tigana'ya danışan siyah-beyazlılar olumsuz yanıt aldı. Fransız hocanın sakatlığı nedeniyle izleyemediği genç futbolcuyu gördükten sonra karar vereceği ifade edildi. 
Rıza Çalımbay, "Beşiktaş'ın göndermek istediği her futbolcuya talibim. Gerekirse kiralık olarak transfer ederim" açıklaması yaptı. 
Trabzonspor karşısında kendi kalesine gol atarak taraftarın tepkisini alan Adem Dursun'un da Ankaraspor'a gitmek istediği öğrenildi. 

Ç.Rizespor Güneş'e talip 

Çaykur Rizespor, Beşiktaş'ta yedek kulübesinde bekleyen Ali Güneş'e talip oldu. Karadeniz ekibinin transfer komitesi üyesi Orhan İstif, siyah - beyazlı oyuncunun sözleşmesinin devam ettiğine dikkat çekerek, "Öncelikle kulüpleri ile anlaşmamız gerekiyor. Kulübüyle problemi olup da takımdan ayrılan oyuncuları transfer etmek istemiyoruz. Geçtiğimiz yıllarda buna benzer transfer gerçekleştirdik. Fakat istediğimiz verimi alamayarak yollarımızı ayırmak zorunda kaldık" dedi. 

Futbolcular paralandı 

Beşiktaşlı futbolcular, 4.5 ay sonra nihayet para alabildi. Siyah - beyazlı yönetim, son haftalarda alınan kötü sonuçlara rağmen oyuncularını mağdur etmemek için yaklaşık 1 trilyon lira tutarında bir ödemeyle futbolcularına jest yaptı.Tatil öncesinde paralanan Beşiktaşlılar, büyük sevinç yaşadı. 

Ailton yetki verdi 

Kölner Express gazetesine, "FC Köln'e memnuniyetle gelirim" diye konuşan Ailton, danışmanı Julio Cesar'a görüşmek için yetki verdiğini söyledi. 
Almanya'da kendini daha rahat hissettiğini ifade eden siyah - beyazlı futbolcu, "Köln çok güzel bir kent. Buraya gelmekten mutluluk duyarım. Görüşmeler için Köln'de bulunan danışmanım yetkili" açıklamasını yaptı. 
Ailton'un danışmanı Julio Cesar'ın, Köln'deki Dorint Otel'de 4 Brezilyalı genç futbolcu için Köln yetkilileriyle görüşmeler yaptığı ifade edilirken, Ailton konusunda görüş belirtmediği bildirildi. Kölner Express'in haberinde ayrıca, Ailton konusunun, Köln'ün yeni teknik direktörünün belirlenmesi sonrasında netlik kazanacağı vurgulandı. 



</TEXT>
</DOC>
