<DOC>
<DOCNO> 401857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sonyas23.html </URL>
<DATE> 2005/12/08/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Papa 2. Jean Paul'ün doğduğu ev 1 milyon dolara satılık 
</HEADLINE>
<TEXT>

     Polonya'da, Papa 2. Jean Paul'ün doğduğu evin 1 milyon dolara satılık olduğu bildirildi. 
     Gazeta Wyborcza gazetesindeki haberde, geçen Nisan ayında 84 yaşında hayata veda eden Papa 2. Jean Paul'ün Polonya'nın güneyinde bulunan Vadoviçe'de doğduğu evin Amerikalı Yahudi sahibi tarafından 1 milyon dolara satılığa çıkarıldığı belirtildi. 
     Haberde, gerçek adı Karol Wojtyla olan 18 Mayıs 1920 doğumlu Papa'nın yaşamının ilk 18 yılını geçirdiği evle Krakov Başpiskoposu'nun ilgilendiği belirtildi. 
     Halen Papa 2. Jean Paul müzesini barındıran evin satılığa çıkarılmasının bazı sorunlar yaşanmasına yol açacağı belirtilirken, evin satışıyla ilgilenenlerin 1984'te açılan ve her gün yaklaşık 5 bin kişi tarafından ziyaret edilen müzenin korunması konusunda hemfikir olduğu ifade ediliyor. 
     Bu arada, Polonyalı Yahudilerin de para toplayarak evi satın almak ve Vadoviçe kent yönetimine bağışlamak istedikleri belirtiliyor. 
     
</TEXT>
</DOC>
