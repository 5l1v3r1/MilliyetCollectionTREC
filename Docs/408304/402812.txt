<DOC>
<DOCNO> 402812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sonspo37.html </URL>
<DATE> 2005/12/12/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Beşiktaş'ta 6 futbolcu kamp kadrosuna alınmadı 
</HEADLINE>
<TEXT>

     Beşiktaş, Portekiz'in Vitoria SC Guimaraes takımıyla 14 Aralık Çarşamba günü deplasmanda yapacağı UEFA Kupası 2. tur H Grubu son maçının İstanbul'daki hazırlıklarını tamamlayarak kampa girdi. 
     BJK Nevzat Demir Tesisleri'nde basına kapalı olarak gerçekleştirilen antrenmana sakatlıkları devam eden Tayfur Havutçu, Ahmet Dursun, Gökhan Zan ile Galatasaray maçında sakatlanan Mustafa Doğan, İbrahim Akın ve tam hazır olmadığı için Vitoria SC Guimaraes karşılaşmasında riske edilmeyecek olan Okan Buruk katılmadı. 
     Kulüp doktoru Ayhan Optur, Okan'ın tam hazır olmadığı için teknik direktör Jean Tigana ile konuşarak kamp kadrosuna alınmadığını söyledi. 
     Tigana yönetimindeki antrenmanda, futbolcular, ısınma hareketlerinin ardından el topu oynadı. 1 saati aşan çalışma, değişik taktik varyasyonların denendiği çift kale maç ile sona erdi. 
     Kamp kadrosuna Okan'ın yanı sıra sakatlıkları süren İbrahim Akın, Mustafa, Tayfur, Ahmet Dursun ve Gökhan alınmadı. 
     Siyah-beyazlıların kamp kadrosunda ise şu isimler bulunuyor 
     Oscar Cordoba, Murat Şahin, İbrahim Toraman, Çağdaş Atan, Adem Dursun, Kleberson, Koray Avcı, Ali Güneş, İbrahim Üzülmez, Güven Kocabal, Sergen Yalçın, Tümer Metin, Ali Tandoğan, Ailton, Souleymane Youla, Ahmed Hassan, Veysel Cihan ve Daniel Pancu. 
     Siyah-beyazlılar, yarın sabah özel bir uçakla Portekiz'e gidecek. 
     
</TEXT>
</DOC>
