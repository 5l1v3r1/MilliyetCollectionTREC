<DOC>
<DOCNO> 405846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/guncel/axgun01.html </URL>
<DATE> 2005/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve savcılar bir gün sonra devreye girdi 
</HEADLINE>
<TEXT>


Erdoğan'ın, "Prof. Aşkın'a reva görülen muamele tasvip edilemez" diyen Mustafa Koç'un anayasal suç işlediğini savunmasından bir gün sonra Ankara Başsavcılığı, Aşkın'la ilgili tüm demeçleri inceleme kararı aldı 

Türker Karapınar - Ankara 

Başbakan Recep Tayyip Erdoğan'ın, "Yüzüncü Yıl Üniversitesi Rektörü Prof. Dr. Yücel Aşkın'a reva görülen muamele tasvip edilemez" diyen TÜSİAD Yüksek İstişare Konseyi Başkanı Mustafa Koç'un anayasal suç işlediğini savunarak göreve çağırdığı savcılar harekete geçti. Erdoğan'ın çağrısını ihbar kabul ederek geniş boyutlu inceleme başlatan Ankara Cumhuriyet Başsavcılığı'nın, YÖK Başkanı Prof. Dr. Erdoğan Teziç hakkında da kısa bir süre önce soruşturma izni istediği ortaya çıktı. 
TOBB Yönetim Kurulu'na katılırken yaptığı açıklamayla ilk kez bir Başbakan, TÜSİAD yönetimine karşı savcıları göreve çağırarak inceleme açılmasını sağlamış oldu. 

4 yıla kadar hapis 
Ankara Başsavcısı Hüseyin Boyrazoğlu, dün, Aşkın'ın tutuklandığı 14 Ekim'den bu yana yapılan yüzlerce açıklama için herhangi bir işlem yapmayan başsavcılığın davayla ilgili demeçleri inceleyeceğini söyledi. Basın aracılığıyla yapılan ihbar, bu çerçevede sadece Koç'u değil, Aşkın davasıyla ilgili açıklama yapan tüm kişi ve kurumları "ceza olasılığı" karşısında bıraktı. 
İnceleme sonunda, suç teşkil ettiği düşünülen sözleri söyleyenler hakkında TCK'nın "Yargı görevi yapanı etkileme" başlıklı 277. maddesi veya "adil yargılamayı etkilemeye teşebbüs" başlıklı 288. maddesine göre soruşturma başlatılabilecek. Soruşturma sonunda 2 yıldan 4 yıla kadar hapis istemli davalar açılabilecek. 

CHP'den barolara... 
İnceleme, "Aşkın'a sahip çıkmak Cumhuriyet'e sahip çıkmaktır" ifadesini içeren bildiriyi yayımlayan üniversite rektörlerinden, dava sürecini eleştiren CHP Genel Başkanı Deniz Baykal ve CHP milletvekillerine, Van'a avukatlarla birlikte çıkarma yapan Türkiye Barolar Birliği Başkanı Özdemir Özok'tan çeşitli sivil toplum örgütlerine kadar uzanabilecek. Görevlendirilecek savcı tüm açıklamaları tek tek inceleyecek. 
Mustafa Koç'un, "Aşkın'a reva görülen bu muameleyi ve uzun gözaltı süresini tasvip etmek mümkün değil. Bazı çevrelerin 'kamuoyunu etkileme çabası' olarak gördüğü bu davranışlar, ne yazık ki adil olacağına inandığımız yargılama sürecine ciddi olarak gölge düşürüyor" sözleri de bu kapsamda incelenecek. 

İlk soruşturma Teziç'e 
Ankara Başsavcılığı'nın, Erdoğan'ın ihbarına neden olan Aşkın davasıyla ilgili açıklamalardan dolayı bugüne kadar sadece Teziç hakkında soruşturma süreci başlattığı ortaya çıktı. 
Alınan bilgiye göre, savcılık, soruşturmayı Teziç'in, Aşkın davasını değerlendirirken dile getirdiği "Hakimler karar verirken kariyerlerini ve geleceklerini düşünmek zorundadırlar" sözleri nedeniyle başlattı. Savcılığın, konuşmanın TCK'nın 277. maddesine göre suç oluşturduğu görüşünü taşıdığı bildirildi. 

ÖMER SABANCI 
'Zamanı gelince açıklama yaparız' 

OSMAN NURİ BOYACI 
TÜSİAD Başkanı Ömer Sabancı, Başbakan Tayyip Erdoğan'ın, "Rektör Yücel Aşkın ile ilgili sözlerinin yargıya müdahale olduğu gerekçesiyle soruşturma başlatılması" istemi üzerine savcılığın harekete geçmesi konusunda yorum yapmadı. Sabancı, "Konuyu değerlendiriyoruz. Zamanı geldiğinde, gerek görürsek bir açıklama yaparız" dedi. 
Türkiye Girişim ve İş Dünyası Konfederasyonu'nun TÜRKONFED düzenlediği "9'uncu Girişim ve İş Dünyası Zirvesi"ne katılmak üzere Denizli'ye gelen Sabancı, konuya ilişkin sorular üzerine, "Bu konuya pek de girmek istemiyorum doğrusu ancak biz sadece Van'la değil, tüm üniversitelerle ilgileniyoruz. Biz bir gönüllü sivil toplum örgütüyüz. Dolayısıyla ekonomiyle ilgilenmemiz gerektiği gibi, birçok konuyla da ilgilenip, bilimsel tarafı da olan raporlar yayımlamak bizim çalışma düzenimizde var" diye konuştu. 



</TEXT>
</DOC>
