<DOC>
<DOCNO> 402844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sontur30.html </URL>
<DATE> 2005/12/12/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Muğla Üniversitesi’nde gerginlik sürüyor 
</HEADLINE>
<TEXT>

     Muğla’da dün gece yaşanan öğrenci kavgası sonrasında Muğla Üniversitesi’nde gerginlik sürüyor. 
     Muğla kent merkezinde dün gece yaşanan 1 öğrencinin bıçakla yaralandığı 13 öğrencinin ise gözaltına alındığı kavga sonrasında Muğla Üniversitesi’nde tedirginlik hakim. 
     Jandarma timleri Muğla Üniversitesi kampusu içinde kampus girişinde olası bir olaya karşı hazır bekletiliyor. 
     Üniversite güvenlik görevlileri ve jandarma ekipleri kampus girişinde kimlik kontrolü yapıyorlar. 
     
     "ÜNİVERSİTE ÜZERİNDEN SİYASET YAPILMASIN" 
     Bu arada, Muğla Üniversitesi Rektörü Prof. Dr. Şener Oktik, AA muhabiri ile üniversite öğrenci sarayını ziyaret ederek, öğrencilerle birlikte yemek yedi. 
     Muğla Üniversitesi’nin Türkiye’nin en huzurlu üniversitelerinden birisi olduğunu belirten Prof. Dr. Oktik, üniversitede eğitim gören öğrencilerin 4 çeşit yemeği 1 milyon 200 bin liraya yediğini söyledi. 
     Oktik, "Öğrenciler kent merkezinde 1 kase çorba ücreti olan bu fiyata üniversitemizde 4 çeşit yemek yiyor. Öğrenciler yemekte öğretim görevlileri ile aynı yemekhaneyi kullanıyorlar. Muğla’da yaşanan öğrenci olayının üniversitemizin huzurunu bozmasına asla müsaade etmeyeceğiz. Kimse üniversite üzerinden siyaset yapmasın. Bu tür olayların öğrencilerimiz tarafından değil de farklı gruplar tarafından yönlendirildiğine inanıyorum" dedi. 
     
     "HUZUR ORTAMI BOZULMASIN 
     Muğla Üniversitesi’nde eğitim gören öğrenciler de bugüne kadar üniversitelerinde gerginlik yaşanmadığını belirterek, "Olaylara karışan öğrenci sayısı çok az. Bu olayların üniversitemize mal edilmesi yanlış. Biz üniversitede huzur ortamı istiyoruz. Bu huzur ortamı bozulmasın. Ailelerimiz üniversitede yaşanan kavgalardan tedirgin oluyor" diye konuştu. 
     
</TEXT>
</DOC>
