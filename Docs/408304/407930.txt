<DOC>
<DOCNO> 407930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/soneko08.html </URL>
<DATE> 2005/12/30/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Borsa 40,000 puanı geçerek yeni bir tarihi zirve yaptı... 
</HEADLINE>
<TEXT>

     İstanbul Menkul Kıymetler Borsası İMKB Ulusal-100 Endeksi, rekorlarla başladığı 2005 yılının son gününde 40,011.93 puanla yeni bir tarihi zirve rekoruna imza attı. 
     Uzmanlar, vergi avantajlarını kullanmak için son günlere gelinmiş olması ve yurtdışı piyasalarda noel tatilinin sona ermesi gibi nedenlerle yabancı talebinde artış beklentisi içerisinde olan İMKB'de, pozitif havanın bugün de etkisini sürdürdüğünü ifade ederek, işlem hacminde henüz önemli bir artış gözlenmemesine karşın, mevcut seyri negatife çevirebilir nitelikte bir gelişmenin bulunmaması ve nakit giriş eğiliminin korunuyor olmasının, iyimser havayı desteklediğini belirtiyor. 
     Endeksteki yükseliş eğiliminin bugün de süreceği ve 40,200'den geçen direnç çizgisine yöneleceği tahmininde bulunan uzmanlar, endeksin, bu seviyelerde kısmi satışlarla karşılaşacağı, ancak yılın yeni tarihsel rekorlarla kapanacağını ifade ediyor. 
     Uzmanlar Endeksin desteklerinin 39,300-39,000-38,800-38,500-38,300, dirençlerinin ise 40,000-40,200-40,500 puan seviyelerinde bulunduğunu kaydediyor. 
     
     ENDEKSİN 2005'TEKİ YOLCULUĞU 

     İMKB Bileşik Endeksi 2004 yılını 25,000 puanın hemen altında 24,971.68 puandan tamamlamış, yılın ilk 10 günü biterken de 26,000 puanı geçmişti. Ocak ayı sonunda ortalama yüzde 9.45'lik bir artışla 27,330.35 puandan kapanan Endeks Şubat ayında da çıkışını rekorlarla sürdürdü. Şubat ayının ilk haftasında 28,000 puanı geçen endeks ayın son günü 28,396.17 puandan rekor kırarak kapandı. Şubat ayında hisse senetleri ortalama yüzde 3.90 oranında artış sağladı. Endeksin 28 Şubat'ta gördüğü 28,396.17 puanlık rekor seviye Temmuz ayına kadar geçilemedi. Mart ayını yüzde 10.00, Nisan ayını yüzde 7.69 oranında düşüşle kapatan Borsa Endeksi Nisan sonunda 23,591.64 seviyelerine kadar geriledi. 
     Ardından gelen 5 ayı, yüzde 4.4 ile yüzde 9.9 arasında değişen artışlarla tamamlamayı başaran Endeks, 28 Şubat'tan sonra ara verdiği rekorlarına Temmuz ayı ortalarından itibaren devam edebildi. 28 Şubat'ta 28,396.17 puanla kırılan kapanış rekoru ancak 14 Temmuz günü 28,500.87 puanla geçilebildi. Rekorlar Temmuz ayının son günleri ve Ağustos ayının başlarında da devam etti. Endeks 29,000 puanı 22 Temmuz günü 29,188.09 puanlık kapanışla geçti. 30,000 puan seviyesi ise 30,123.59 puanla 4 Ağustos Perşembe günü kapanışta aşıldı. 
     Eylül ayı da endeksteki 31,000, 32,000 ve 33,000 puan seviyelerinin geçildiği ay oldu. Endeks, 1 Eylül'de 31,947.95, 9 Eylül'de 32,202.66 ve 15 Eylül'de de 33,271.11 puanlık kapanışlarla bu seviyeleri geride bıraktı. 
     
     MÜZAKERELERİN BAŞLAMASI... 

     Türkiye-AB ilişkilerinin önemli bir dönüm noktası olan müzakerelerin resmen başlatılmasından sonra 4 Ekim gün sonunda 35,624.79 puanlık rekor kapanışla 35,000 puan geçilirken, günlük işlem hacminde de 2 milyar 833 milyon YTL ile 2005 yılının rekoru kırıldı. 
     Bu rekorun ardından İMKB, Ekim ayının kalan 3 haftasını düşüşle tamamladı. Aylık bazda 4.11'lik kayıp yaşayan Bileşik Endeks Ekim ayı sonunda 31,963.99 puana geriledi. 
     İMKB Ulusal-100 Endeksi, Ekim ayındaki düzeltmeden sonra Kasım ayında "soluksuz bir yükseliş" gerçekleştirdi. Bunun sonucunda 36,000, 37,000 ve 38,000 puan seviyeleri de geçilerek yeni rekorlara imza atıldı. 4 haftalık yükseliş sonunda aylık bazda 6,124.66 puan artan İMKB Bileşik Endeksi, Kasım sonunda 38,088.65 puandan yeni bir rekorla kapandı. 
     
     ARALIK AYI 

     Aralık ayına da yükseliş ve rekorlarla giren İMKB Bileşik Endeksi, ayın ilk gününü 38,296.91 puanla en yüksek değerinden rekorla kapadı. İkinci gün sonunda rekor 38,573.71 puana taşınırken, 2. Seans içinde görülen 39,108.50 puanla 39,000 puan seviyesi geçildi ve yeni bir tarihi zirve oluştu. 5 Aralık Pazartesi günü kapanışta 39,130.73 puanla kapanış ve tarihi zirve rekorlarını yenileyen Bileşik Endeks, 6 Aralık Salı günü 2. Seans içinde ulaştığı 39,288.19 puanla tarihi zirve rekorunu kırdı ancak, bu seviyelerde tutunamayarak geriledi. 
     Endeks, 20 günlük bir soluklanmanın ardından 26 Aralık'ta rekorlara, kaldığı yerden devam etti. 26 Aralık günü kapanışta 39,139.08 puanla kırılan kapanış rekoru, 28 ve 29 Aralık'ta daha yukarı taşındı. 
     Dünkü kapanışta 39,837.27 puanla kapanış ve zirve rekorunu yenileyerek 40,000 puana göz kırpan İMKB Ulusal-100 Endeksi, yılın son işlem gününe 14,94 puan düşüşle 39,822.33 puandan başladı. Hemen ilk dakikalarda gelen alımlar sonucunda hızla yükselen endeks, 40,011.93 puana ulaşarak yeni bir tarihi zirve yaptı. 
     Bu seviyelerde tutunamayan Endeks, ardından gelen kar satışlarıyla 39,637.32 puana kadar geriledi. 
     
</TEXT>
</DOC>
