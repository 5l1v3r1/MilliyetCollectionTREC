<DOC>
<DOCNO> 404190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/siyaset/siy02.html </URL>
<DATE> 2005/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakandan nefes desteği 
</HEADLINE>
<TEXT>


Bakan Çelik, imam hatiplilere üniversiteye girişte kolaylık sağlayan yönetmeliği, "İmam hatipler nefessiz kalmasın" sözleriyle savundu 

ANKARA Milliyet 


Milli Eğitim Bakanı Hüseyin Çelik, en çok imam hatip liselilere yarayacağı belirlenen meslek lisesi mezunlarının üniversiteye girişte katsayı engelini ortadan kaldıran yönetmeliğe, "'Açıköğretim Lisesi Yönetmeliği'ne sadece imam hatipliler faydalanacak' diye karşı çıkanlar, gerginliği hedefleyenlerdir. 'Herkesin faydalandığı haktan imam hatipler de faydalansın, onlar da nefes alacak, nefessiz kalmasın' diyoruz. 'Onlar nefessiz kalsın' diyorlar" sözleriyle savundu. 
Çelik, Vakit gazetesine verdiği röportajda, "Bu iş, madem yönetmelikle halledilebiliyordu, üç yıl gecikmiş olmanın sebebi ne " sorusuna, "Kanun geçmiş olsaydı adaletsizlik giderilmiş olacaktı. Demokratik sistemde bazı uygulamalar yasayla, bazı uygulamalar da yönetmelikle gerçekleştirilir. Önemli olan hukuk mantığının, hukukiliğin ön planda olmasıdır. Bana göre hukuk mantığıyla bağdaşmayan hiçbir taraf yok" yanıtını verdi. 

Hukuksuzluk yok 
Çelik, YÖK'ün yönetmeliğin iptali için Danıştay'a dava açacağının hatırlatılması üzerine de şunları söyledi 
"Hukuksuzluk yok, aksine, adaletsizliğin bir ölçüde de olsa giderilmesi var. Meslek okullarından, fark derslerini vermek suretiyle geçişleri mümkün kıldık. Çifte diplomadan bahsediliyor. Bir hak verilmiş. Bu haktan, ilahiyatçılar da yararlanıyormuş. Bu haktan, siyasal okuyanlar da yararlanıyor. O yararlansın, öbürü yararlanmasın. Ayrımcılık mı yapalım 
Birileri, imam hatiplilerin nefes almasına karşı çıkıyor. Bu saplantı. Meslek liseleri içinde yüzde 5.33'ü temsil eden imam hatiplileri öne sürerek, yüzde 94.67'nin haklarının ellerinden alınmasını talep eden ruh halini özel olarak değerlendirmek lazım." 

10 SORU 10 CEVAP 
Eğitim süresince özel indirim 

BAHAR ATAKAN Ankara 

Yeni Açıköğretim Lisesi AÖL Yönetmeliği şu esasları içeriyor 

Yönetmeliğe eklenen geçici maddede, "Ortaöğrenim kurumu mezunu olup AÖL'ye alan veya program değiştirmek için başvuran öğrenciler, 2008-2009 öğretim yılı sonuna kadar 3 yıllık ders dağıtım çizelgelerine tabi olur" hükmü ne anlama geliyor 
- Öğrencilerin sınava girecekleri dersler ve bu derslere ait kredilerin, MEB Talim ve Terbiye Kurulu'nca belirleneceği kaydedildi. Buna göre, İHL ve meslek lisesi mezunları, bu yıl hayata geçirilen 4 yıllık lisenin haftalık ders çizelgesi yerine, 3 yıllık lise uygulamasına göre ders alacaklar. Yani 3 yıl boyunca "4 yıllık lise" programından kapsamına alınmayacak İHL mezunları, çok az sayıda ders alarak kısa sürede AÖL diplomasına sahip olacak. 

AÖL'lere kimler kayıt yaptıracak 
- İlköğretim ortaokul mezunları. MEB'e ve diğer bakanlıklara bağlı ortaöğretim düzeyindeki okullardan ayrılanlarla mezun olanlar. Bir yükseköğretim kurumundan ayrılanlar veya mezunlar, yurtdışında öğrenim görmüş olanlar. 

Nasıl kayıt yaptırılacak 
- İlk kayıtlar ocakta, elektronik ortamda alınacak. Öğrenciler, AÖL kitap ve CD'lerini internetten sipariş verecek. 

Öğrenciler hangi esaslara uyacak 
- Öğrenciler lise programındaki ortak dersler ile tercih ettikleri alandaki derslerin tamamından sınava girecekler. Öğrenciler 'mezuniyet kredisi'ni tamamlayabilecek kadar 'alan dersi', 'ortak ders' ve 'seçmeli ders'lerden kredi alacaklar. Alan veya program değiştirenler, okumadıkları ortak dersler ve alan dersleriyle, okudukları halde haftalık ders saati sayısı farkı birden fazla olan ortak ders ve alan derslerinden sorumlu tutulacaklar. 

Ders geçme sistemi nasıl olacak 
- Kredi sistemi uygulanacak. Öğrenciler, bir dönemde en çok 30 kredilik ders alabilecekler. Üç kez sınava girilen ve başarısız olunan ortak dersin kredisi alınmayacak, bu krediler seçmeli derslerle tamamlanacak. Öğrenciler, başarılı oldukları ortak derslerin, alan derslerinin ve seçmeli derslerin kredisini almış sayılacak. 

AÖL'de öğrenim ne kadar sürecek 
- Diğer liseler gibi 8 dönem olacak. AÖL'ye kayıt yaptıran öğrencilerden, ortaokul ilköğretim ve bunların dengi olan yurtdışı okullardan gelenler, en çok 12 dönemde mezun olabilecek. Fark dersi vererek mezun sayılacak meslek liseliler bu sürelere uymayacak. 

Başarı nasıl ölçülecek 
- Merkezi sistemle yapılan sınavlarda alınan notlara göre belirlenecek. Başarılı olabilmek için, 5'lik not sisteminde en az 2 almak gerekecek. 

Diplomalar nasıl verilecek 
- Ortaöğretim kurumları mezunuyla bir yükseköğretim kurumundan ayrılarak AÖL'ye kayıt olup mezun olan öğrencilerin diploma notları, kayıtta verdiği diploma notuyla AÖL öğrenimi süresince başardığı derslerden aldığı notların aritmetik ortalamasına göre hesaplanacak. Sosyal, Türkçe - Matematik ve Fen Bilimleri alanlarından diploma verilecek. 

Sınavlar nasıl yapılacak 
- Yılda 2 kez dönem sonlarında ve 1 kez AÖL'nin belirlediği tarihte merkezi sistem ve test yöntemiyle yapılacak. 

İmamlar rütbeli polis olacak mı 
- Polis Akademisi, polis yüksekokulları ve harp okullarına alınmayan İHL'liler, açık lise diplomasıyla "genel lise mezunu" olarak polis okullarına girebilecekler. İHL'liler, "Meslek veya mesleğe yönelik okullarda okumamış olmak" koşulu nedeniyle harp okullarına yine giremeyecekler. 


</TEXT>
</DOC>
