<DOC>
<DOCNO> 403738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sonspo03.html </URL>
<DATE> 2005/12/15/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
Galatasaraylı Ayhan, Beşiktaş'tan özür diledi... 
</HEADLINE>
<TEXT>

     Galatasaray ile Beşiktaş futbol takımları arasında geçtiğimiz hafta yapılan derbi maçta sarı-kırmızılı takımın attığı bir gol sonrası sevinç gösterisini abartarak, Beşiktaş taraftarına yönelik yaptığı parmak hareketi televizyon görüntüsüyle tespit edilen Galatasaraylı futbolcu Ayhan Akman, bu hareketi nedeniyle Beşiktaş camiasından özür diledi. 
     Böyle bir olayın yaşanmasından dolayı duyduğu üzüntüyü dile getiren Ayhan, Lig TV'de yer alan özel röportajında, ''Beşiktaş'ın ekmeğini yedim. Yaptığımın doğru olduğunu düşünmüyorum. Beşiktaş camiasından özür diliyorum'' dedi. 
     Galatasaray'dan önce Beşiktaş'ın formasını giydiğini hatırlatan Ayhan, şunları kaydetti 
     ''O dönemlerden de kalan bir takım olaylar oldu. Daha sonra Galatasaray'a transfer olduğumda ne yazık ki maçlardan sonra bazı istenmeyen olaylar yaşadım. Ben bunları durup dururken yapmadım. Geçmişte yaşananlardan etkilendim. Demek ki eskiden gelen bir takım şeyler kalmış. Attığımız golden sonra istemeyerek de olsa böyle bir şey yaşandı. Daha önce gelişen olayların da etkisi ve maçın atmosferiyle ne yazık ki bu sevinç gösterisini abartıp, yanlış bir harekette bulundum. Tabii ki üzgünüm. Beşiktaş'ın ekmeğini yedim. Yaptığımın doğru olduğunu düşünmüyorum. Beşiktaş camiasından özür diliyorum.'' 
     
</TEXT>
</DOC>
