<DOC>
<DOCNO> 402920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/siyaset/axsiy01.html </URL>
<DATE> 2005/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Müdahale uyarısı 
</HEADLINE>
<TEXT>


AB Komisyonu Direktörü Mirel, "Türk limanlarının Rum gemilerine açılmaması durumunda müzakereler zorlaşacaktır. Artık müzakerelere başladığımıza göre, bizden daha sık müdahaleler bekleyebilirsiniz" dedi 

Utku Çakırözer - Ankara 


AB Komisyonu'nun Genişlemeden Sorumlu Direktörü Pierre Mirel, kamu kuruluşlarının AB ile ilgili birimlerine verdiği seminerde tarama yapılan bazı alanlarda şubat ya da martta müzakerelere geçilebileceğini açıkladı. 

Rumlara limanları açın 
Mirel, Türk limanlarının Rum gemilerine açılmaması ve şiddet içermeyen görüşler hakkında dava açılmaya devam edilmesi durumunda müzakerelerin zorlaşacağı uyarısında bulundu. 
Türkiye ile müzakerelerin başında yer alan Mirel, 20 Ekim'de başlayan taramanın sonuçlarını gösteren rapor ve önerilerin 25 üye ülkenin onayına sunulacağını, bunun zaman alacağını söyledi. 
Türk limanlarının Rum gemilerine açılması konusundaki beklentilerini yineleyen Mirel, "Bu 3 Ekim'den çok önce başlayan bir zorunluluk. Türkiye, Gümrük Birliği başladığı günden itibaren AB ile ticaret politikasını düzenlemek zorundaydı. Protokol yürürlüğe sokulmazsa Gümrük Birliği ile ilgili fasıllarda müzakereye geçilmezken, genel olarak müzakere süreci de olumsuz etkilenecek" diye konuştu. 

Protokolü uygulayın 
NTV'ye de Türkiye'nin protokolle ilgili tavrının 2006'da gözden geçirileceğini anımsatarak, "Müzakerelerin normal yürümesini istiyorsanız, bunu süratle uygulamanız gerekir" uyarısında bulunan Mirel, AB yetkililerinin, Türk iç politikasına yönelik açıklamalarının müzakere sürecini olumsuz etkileyip etkilemediği yönündeki soruya, "Eğer konuşmazsak tartışmaktan kaçıyormuş gibi bir izlenim ortaya çıkabilir. Artık müzakerelere başladığımıza göre, bizden daha sık müdahaleler bekleyebilirsiniz" karşılığını verdi. 

Hoca güldürdü 
Bir katılımcının, yaz ve kış mevsimlerinden şik yet eden Nasrettin Hoca'nın "Bahara laf mı söyledik" şeklindeki fıkrasını anımsatarak, "AB ile hiç bahar yaşayamayacak mıyız " yönündeki sorusu AB yetkililerini güldürdü. Mirel, "Müzakereleri duygusal değil, teknik bir süreç olarak görürseniz ve gereğini yaparsanız müzakere süreci bahardaymışız gibi yürür" dedi. 


</TEXT>
</DOC>
