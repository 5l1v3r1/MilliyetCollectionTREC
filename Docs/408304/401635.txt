<DOC>
<DOCNO> 401635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sondun28.html </URL>
<DATE> 2005/12/08/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
ABD ile dünya arasında derin uçurum su yüzüne çıktı 
</HEADLINE>
<TEXT>

     Küresel ısınmayla mücadele yöntemleri hakkında ABD ile uluslararası topluluk arasındaki derin uçurum, Kanada'nın Montreal kentinde süren BM iklim değişikliği konferansında daha da su yüzüne çıktı. 
     ABD, Kanada'nın iklim değişikliğiyle mücadelede uluslararası topluluğun saflarında yer alma çağrısını reddetmesi ve bu yönde yapılacak görüşmelerde yer almayacağını açıklamasıyla bir kez daha tüm dünyanın eleştiri oklarına hedef oldu. 
     Kyoto sözleşmesini ABD gibi onaylamayan Avustralya'nın bile Kanada'nın önerisine sıcak baktığını açıklaması, küresel ısınmayla mücadelede dünya genelinde bir bilincin oluşmaya başladığını gösterirken, ABD bu konuda uzlaşmaz tavrını sürdürüyor. 
     Avrupa Birliği de, konferansta iklim değişikliğiyle mücadelede uzun vadede küresel işbirliğine ilişkin görüşmelerde ''gelişme sağlanmasını'' daha önceden kabul ettiğini açıkladı. 
     
     AMERİKALI EKONOMİSTLERDEN ÇAĞRI 

     Aralarında 3'ü Nobel ödüllü 25 Amerikalı ekonomist de, ABD'yi, giderek daha tehlikeli hale gelen iklim değişikliğiyle ''saldırgan bir şekilde'' mücadeleye çağırdı. 
     Dünyaca ünlü ekonomistler tarafından ABD Başkanı George W. Bush'un yanı sıra önde gelen Amerikalı yöneticilere gönderilmek üzere kaleme alınan ve konferansta açıklanan mektupta, ekonomistler, ''ABD'nin sera etkisine yol açan gazların salımını kontrole başlamasının önemli hale geldiğini'' belirttiler. 
     ABD'nin önde gelen üniversitelerinde görev yapan ekonomistler, çevreyle ilgili siyasetlerin ekonomik etkisine dikkati çekerek, iklim değişikliği ve sonuçları nedeniyle ödenecek bedelin giderek arttığına işaret ettiler. 
     
     FRANSA ELİNDEN GELENİ YAPMAYA HAZIR 

     Bu arada, konferansa katılan Fransa Çevre Bakanı Nelly Olin de, ülkesinin, sera etkisine yol açan gazların salımının azaltılması konusunda hala tereddütleri bulunan ülkeleri teşvik için elinden geleni yapmaya hazır olduğunu bildirdi. 
     Kyoto sözleşmesini onaylayan Fransa'nın Çevre Bakanı Olin, basın toplantısında, ''Hiç kimseyi yolun kenarında bırakmamaya çalışmak gerek. Müzakerelere ve etrafımızda daha çok ülke bulunması için elimizden geleni yapmaya devam edeceğiz'' diye konuştu. 
     Olin, bu amaçla, bugün Çin, Hindistan, Brezilya ve Amerikalı muhataplarıyla ikili görüşmeler yapacağını bildirdi. 
     
     ÇİN İŞBİRLİĞİNE HAZIR 

     Kyoto sözleşmesine taraf olmayan ve 2015'te yerküreyi en çok kirleten ülkelerden birisi olacak Çin ise iklim değişikliğiyle mücadelenin geleceği konusunda ''giderek artan bir uluslararası işbirliğine'' hazır olduğunu açıkladı. 
     Konferansa katılan Çinli yetkililer, kuzey ve güney yarıküre arasındaki farklılıkları da göz önüne alacak mekanizmalar çerçevesinde giderek artan bir uluslararası işbirliği sağlanmasına gereksinim olduğunu belirttiler. 
     
     KATILIMCILAR ATIK KONUSUNDA KAYGISIZ 

     Öte yandan, yeryüzünün savunucuları, BM iklim konferansının binlerce katılımcısının, toplantıların yapıldığı yerlerde çöplerini ve diğer atıklarını herhangi bir kaygı duymadan gelişigüzel atmaları bir tezat oluşturdu. 
     Konferansı izleyen basın mensupları, organizatörlerin kağıt, plastik ve cam gibi atıkların ayrı ayrı atılması için gerekli kutuları yerleştirmelerine karşın, katılımcıların bu konuda hiçbir katkıda bulunmadıklarını kaydettiler. 
     İki haftadır süren, yarın sona erecek konferansta sadece BM, yaklaşık 10 bin katılımcıya 3,4 milyon sayfa kağıt dağıttı. 
     
</TEXT>
</DOC>
