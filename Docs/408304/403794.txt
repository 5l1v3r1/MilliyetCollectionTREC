<DOC>
<DOCNO> 403794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sontur32.html </URL>
<DATE> 2005/12/15/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Birini diğerlerine feda etmedi, 2. kez dördüz dünyaya getirdi 
</HEADLINE>
<TEXT>

     Konya’da, gördüğü tedavi sonucu dünyaya getirdiği ilk dördüzlerini 3 günlükken kaybeden anne Şerife Çetin, 5 yıl sonra hamile kaldığı ikinci dördüzlerini de dünyaya getirdi. 
     Şerife Çetin, AA muhabirine, öğretmen olan 9 yıllık eşi Gürkan Çetin’le uzun süre çocuk sahibi olamadıklarını ve Adana Balcalı Hastanesi’nde bir doktora başvurduklarını söyledi. 
     Gördüğü hormon tedavisi sonrası 5 yıl önce ilk dördüzlerine hamile kaldığını anlatan Çetin, "Doktorlar diğer bebeklerin yaşaması için birinin kalbinin durdurulması önerisinde bulundu, ancak ben kabul etmedim. Prematüre dünyaya getirdiğim 4 bebeğim de 3 günlükken öldü" dedi. 
     Çetin, dördüzlerini kaybettikten sonra tedaviye devam edildiğini ve şu anda 3 yaşında olan oğlu İzzet’i dünyaya getirdiğini, daha sonra yeniden tedavi gördüğünü ve yine dördüzlere hamile kaldığını belirtti. 
     
     İKİNCİ DÖRDÜZLERDE DE KARARI DEĞİŞMEDİ 
     Sağlıklı bir doğum için eşinin görev yaptığı Adana’dan Konya’da yaşayan ailelerinin yanına geldiklerini ifade eden Çetin, şöyle konuştu 
     "Tekrar dördüzlere hamile kaldığımda aynı acıyı yaşayacağımı düşünerek çok korktum. Doktorlar yine diğerlerinin yaşama şansının artması için bebeklerden birinin kalbinin durdurulmasını teklif etti. 
     Ben 5 yıl önce olduğu gibi yine bunu kabul etmedim. Bebeklerimden birinin de olsa yaşam hakkını almaya gönlüm razı olmadı. Henüz 31 haftalıkken sancılarımın artması üzerine 6 gün önce geldiğim Konya Doktor Faruk Sükan Kadın ve Çocuk Hastalıkları Hastanesi’nde sezaryenle ikisi erkek ikisi kız bebeği dünyaya getirdim. Ağırlıkları bin 460, bin 400, 900 ve 700 gram olan bebeklerimi henüz kucağıma bile alamadım." Çetin, ilk dördüzlerinin sadece 3 gün yaşadığını belirterek, "Bu kez dördüzlerim 6 gündür kuvözde yaşamını sürdürüyor. İnşallah bunlar da o acıyı yaşamam" dedi. 
     Doğumu gerçekleştiren sağlık ekibi ise prematüre doğan çocuklarda her zaman hayati riskle karşılaşılabileceğini, dördüzlerin yaşayıp yaşayamayacakları konusunda şimdiden bir şey söylemenin doğru olmayacağını kaydettiler. 
     
</TEXT>
</DOC>
