<DOC>
<DOCNO> 402026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/soneko16.html </URL>
<DATE> 2005/12/09/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
'Kurbanda düve yerine boğa kesilsin' önerisi 
</HEADLINE>
<TEXT>

     Çiftçinin ekonomik durumun nisbeten iyileşmesi nedeniyle, büyük ekonomik kayıplara neden olan kurbanlıkta düve tercihinin bu bayramda azalmasının beklendiği bildirildi. 
     Konya Damızlık Sığır Yetiştiricileri Derneği Başkanı Mehmet Karakoca, AA muhabirine yaptığı açıklamada, Kurban Bayramı'na yaklaşık bir ay kala, besicilerin kurban hazırlıklarına çoktan başladığını belirtti. 
     Kurbanda kesime verilecek hayvanların daha güzel görünüme ve daha fazla ağırlığa sahip olabilmesi için özel besi programlarına alındıklarını anlatan Karakoca, yetişkin bir kurbanlık büyükbaş hayvanın, ortalama 2000-3000 YTL gibi fiyatlardan satıldığını, bu nedenle kurbanlık satışlarının toplamda önemli bir ekonomik hareketliliğe neden olduğunu belirtti. 
     Özellikle ekonomik krizlerde üreticilerin nakite duydukları ihtiyaç nedeniyle, önceki yıllarda, öncelikle yavru alınması ve süt sağılması için beslenmesi gereken düvelerin kurbanlık olarak satıldığını anımsatan Karakoca, şunları kaydetti 
     ''Henüz yavrulama çağına gelmemiş inek anlamına gelen düve, sahibine, sektöre ve ülke ekonomisi için çok verimlidir. Bizim birlik olarak da en büyük misyonumuz, hayvancılıkta verimliliği artırmak, bunun için de damızlık sığır yetiştirmektir. Ancak bizim bu çabalarımız, kurbanda boğa yerine düve kesilmesiyle büyük sekteye uğruyordu. Kurbanlık olarak düveyi tercih eden bazı kişilerin savunması ise 'düve eti boğaya etine göre daha yumuşak' oluyordu. Çiftçinin ekonomik durumunun, önceki dönemlere göre nisbeten iyileşmesi nedeniyle büyük ekonomik kayıplara neden olan kurbanlıkta düve tercihinin de bu bayramda azalmasını bekliyoruz. Çünkü bu durum, herşeyden önce üretici için karlı değil.'' Karakoca, dana etinin marketlerde inek etine göre daha yüksek fiyattan satılmasına karşın, kurban bayramında, özellikle ülkenin bazı bölgelerinde düvenin tercih edilmesine anlam vermenin de aslında zor olduğunu belirtti. 
     
     DÜVEYE YERİNE BOĞA... 
     Üretkenliği olmayan boğalar yerine düvenin kurbanda kesilmesinin, ülke ekonomisine kayıp olarak döndüğünü anlatan Karakoca, ''Kurbanda düve kesmek yerine genel olarak daha lezzetli bulunan danayı tercih ederseniz, hayatta kalan düve kısa süre içinde en az 350 YTL değerinde bir yavru yapacak, doğan buzağı ise 2 yıl içinde sahibine en az 1400 YTL kar bırakacaktır. Her kurban bayramında onbinlerce düve kesildiği düşünüldüğünde çok büyük bir ekonomik kayıp ortaya çıkıyor. Bu israfı yapacak kadar zengin bir ülke değiliz'' diye konuştu. 
     Karakoca, halkı kurbanlık hayvan alırken düve yerine dana tercih edilmesi konusunda daha bilinçli davranmaya çağırdı. 
     
</TEXT>
</DOC>
