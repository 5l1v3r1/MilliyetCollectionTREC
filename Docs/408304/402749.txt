<DOC>
<DOCNO> 402749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/soneko50.html </URL>
<DATE> 2005/12/12/ </DATE>
<TIME> 20.55 </TIME>
<AUTHOR>  </AUTHOR>
<HEADLINE>
TMSF Başkanı Ertürk Telsim'e yeni bir ruh getirdik 
</HEADLINE>
<TEXT>

     Tasarruf Mevduatı Sigorta Fonu TMSF Başkanı Ahmet Ertürk, Telsim'e yeniden bir ruh getirdiklerini, önceki sahibinden daha iyi işlettiklerini bildirdi. 
     CNN Türk'ün ''Manşet'' programına konuk olan Ertürk, yaptığı açıklamada, çok özellikli bir satış yaptıklarını, bunun hem icra satışı hem de yabancı yatırımcıların da taleplerine cevap veren ve uluslararası standartları koruyan bir satış olduğunu söyledi. 
     Ertürk, TMSF bünyesinde çok sayıda şirket bulunduğunu, kontrollerindeki şirket sayısının 350 civarında bunların içinde gerçekten çalışan, içi dolu şirket sayısının ise 15-20 olduğunu bildirdi. 
     Uzan Grubu şirketlerine el konulması konusunda Ertürk, ''En zor tecrübemiz o oldu. Karşınızda sizin dünyanın dört bir yanında hukuk sorunlarıyla uğraştıran bir grup var. Geçen gün 15 ülke rakamı vermiştim. Bunun neredeyse 10 ülkeden fazlası sadece bu grupla ilgili'' dedi. 
     Ertürk, dünyanın dört bir yanında hukuk sorunlarıyla boğuştuklarını ifade ederek, şunları kaydetti 
     ''Bu şirketleri devraldığımızda dibe vurmuş şirketlerdi. Telsim 5 milyon aboneye kadar düşmüştü. Şirkette bir moralite, bir heyecan kalmamış, herkes bir dağılan imparatorluk psikolojisi içerisinde. Biz bugün aboneyi 9-10 milyona çıkardık. Şirkete yeniden bir ruh getirdik, yeniden bir takım ruhu... Önceki sahibinden daha iyi işlettik ve bugün oluşan değerlerin önemli bir bölümü buradan geliyor. Bütün bunları yaparken inanılmaz engellerle karşılaştık. Bir de karşınızdaki iyi niyetli olmayınca tamam gelin, buyurun birlikte en iyi değerle satalım ... Çünkü burada en iyi değerle satmak borçlunun menfaatine. Ama burada önümüze engel çıkarmak, bizim bu satışı yapmamamız için inanılmaz engeller çıkardılar.'' Satışla ilgilenen arkadaşlarına kişisel davalar açıldığını anlatan Ertürk, ''Soruşturma talepleri, noterden ihtarnameler, yurtdışından dava, tazminat talepleri... Normal işimize devam etsek bile bu davalar maalesef devam edecek'' dedi. 
     
     ISPARTA OPERASYONU 

     Ahmet Ertürk, son açılan davaları kazandıklarını, yürütmeyi durdurma taleplerinin reddedildiğini belirterek, ''En son meşhur Isparta operasyonumuz vardı. Orada biz bu yasaları uygularken bir haksızlık yapmamak için çok titiz davranıyoruz. Bunun da karşılığını yargı organlarında haklı çıkarak alıyoruz'' diye konuştu. 
     Ertürk, konuşmasını şöyle sürdürdü 
     ''Bunun öncesinde benim arkeolojik çalışma dediğim bir süreç var. Orada evraklara, dosyalara doğru inerek nerede, ne bilgiler bulabilirsek, oradan iz sürerek hangi varlıklar kaçırılmış, hangi varlıklar bizim alacağımızın teminatını... Arkadaşlarımız dedektif gibi önce bu bilgileri oluşturuyor. Elimize bilgiler geldikten sonra bunları kurum içinde muhtelif platformlarda tartışıyoruz. Kurul'un en son 6-7 kişilik Yönetim Kurulu'nda tartışıp nihai kararları çıkartıyoruz. Bunu yaparken elbette hukuki olarak haklı olmaya, en küçük bir haksızlığın, boşluğun olmamasına dikkat ediyoruz. Burada da nitekim haklı çıktığımız oluyor. Bunlar kritik kararlar. Yani bazen haklı olmanız yetmiyor. 
     O olayda bir takım politik saldırılara maruz kaldık. Halbuki bizim hiçbir politik bir argümanımız olamaz. Mümkün değil, biz politikacı değiliz. Niye böyle bir şey olsun Ama bir talihsizlik. 
     Karşımızdakilerden biri parti genel başkanı. Bize gelen mektupların önemli bir bölümü siyasi parti antetli geliyor. Bir anlamda bunların hepsi tehdit, hukuki anlamda tehdit. Çok da konuştuk. Ne istediklerini kendileri de bilmiyorlar. Biz bak ne güzel satıyoruz. Siz bize yardımcı olun. Biz bu varlıkları en iyi değerle satalım. Kimseyi korkutmayın, tehdit etmeyin. Siz de uygun bir ortam oluşturun, birlikte satalım diyoruz. Ama kafalarının arkasında bu borcu ödememek var.'' Ertürk, bugün karşılaştıkları tablonun, borcu ödemek istemeyen bir grup şeklinde olduğunu ifade ederek, ''Eğer dürüst değilseniz bu varlıklarınızı kaçırmak, onları satmamak, borcunuza karşılık vermemek için her şeyi yaparsınız. Bugün bizim karşılaştığımız tablo bu'' dedi. 
     
     6 MİLYAR 250 MİLYON DOLARLIK TAHSİLAT 

     TMSF Başkanı Ertürk, yaptıkları operasyonların çoğunda kritik ipuçlarıyla hareket ettiklerini belirterek, Uzan Grubu'nda hızlı hareket ettikleri için ellerinde şirketler bulduklarını ve bu şirketleri iyi yönettiklerini söyledi. 
     Ertürk, şu ana kadar 5 milyar 120 milyon dolar tahsilat yaptıklarını belirterek, şöyle devam etti 
     ''Çimento fabrikaları için henüz Rekabet Kurumu'ndan onay çıkmadı. Bu arada Rekabet Kurumu'na da biraz elini çabuk tutması için ricada bulunuyorum. Çünkü bu ricada bulunmam gerekiyor. 1.5 aydan fazla zaman geçti. Yasada da 1 aylık bir süre içinde bunların bitmesi gerekiyordu. Şu ana kadar bitmedi. Bunun bir an önce bitmesini bekliyoruz ve rica ediyoruz. Bunlar da biterse tahsilatımız 6 milyar 250 milyon dolara çıkacak. Çimento ve medya satışlarının da onaylandığı varsayımıyla 6 milyar 250 milyon bugün itibariyle... Yarınki Telsim satışında ne çıkarsa onu buna ekleyeceğiz. Umarım iyi bir rakam ekleriz.'' Ertürk, Fon'un tahsilatının çimento ve medya satışlarının da onaylandığı varsayımıyla bugün itibariyle 6 milyar 250 milyon dolar olduğunu ifade ederek, yarınki Telsim satışından çıkacak rakamın da buna ekleneceğini hatırlattı. 
     Oluşacak toplam tahsilat rakamının da minimum 10 milyar dolar olduğunu dile getiren Ertürk, "10 milyar doların yüzde 95'ini de 2007 sonunda tahsil edeceğimizi, hatta belki 2006 sonunda tahsil edeceğimizi tahmin ediyoruz" dedi. 
     İlk olarak 6 milyar dolardan başladıklarını, bugün bu rakamın ikiye katlanmış durumda olduğunu kaydeden Ertürk, "Yarınki satış çok kritik. Bizim koyduğumuz rakamın aşılacağını bekliyoruz. Ama bir tahminde bulunmak doğru olmaz" diye konuştu. 
     Ertürk, Telsim'le ilgili şu görüşleri aktardı 
     "Telsim'e ilk başladığımızda ürkütücü tablo vardı. Borçları bir tarafa koyuyordunuz, hiçbir borç ödenmemiş. Bir defa çok ilginç bir şirket. Hiç kimseye borç ödenmemiş. Telsim, hakim ortaklarından herhalde bir kuruş bile diyebileceğimiz kadar para girmeden oluşturulmuş bir varlık. Yeni tamamen borçla oluşturulmuş bir şirket. Korkutucu tablo tabii. Yani siz ilk geldiğinizde bakıyorsunuz karşınızda borç. Varlık... O tarihte bundan iki sene önceyi konuşuyorum, 1.5 milyar dolarlar tahmin edebiliyorduk. Borca bakıyorsunuz borç 3 milyar dolar. Şimdi 2.5 milyar dolarlık varlık, 3 milyar dolarlık borç. Biz bu borçları tek tek süreç içinde faaliyetine devam ederken taksitlere bağladık ve ödedik." 
     
     "ŞİRKET DEĞERİ TIRMANDI" 

     Ertürk, tamamen Telsim'in donanımını, işleyen sistemin teknik altyapısını oluşturan yatırımlardan kaynaklanan 3.4 milyar dolarlık borç bulunduğunu ifade ederek, şöyle konuştu 
     "Biz yaklaşık 1.5 senelik bir müzakere sürecinden sonra bu borçları yapılandırdık. Yüzde 20 Motorola ile yüzde 7.5 da Nokia ile anlaşarak bu borçları minimuma indirecek bir yapı oluşturduk. Şirket değeri yukarı tırmanınca, şu anda şirket değeri ile borçluluk arasındaki denge bizim şirketi ilk devraldığımız tarihin tamamen tersine döndü. Borçlar yüksek, alacak düşükken, bugün tam tersine döndü. Alacak rakamımız, varlık rakamımız, beklediğimiz rakam gerçekten hem borçların ödenmesi hem Hazine'ye aktarma yapmamız hem kamu kuruluşlarına olan borçları ödememiz için bize büyük bir imkan tanımış olacak." Borçlar düştükten sonraki kısmın Hazine'ye aktarılacağını kaydeden Ertürk, yüzde 27.5 düşürüldüğünde geri kalan kısmın tamamının Hazine'ye aktarılacağını söyledi. 
     Ertürk, "İhale nedeniyle heyecanlı mısınız " sorusuna ise "Doğrusu evet. Size rakam vermiyorum, ama kafamızda hep bir rakam var. Bunun ne olduğunu söylemeyeyim, ama iyi bir rakam çıkacağını tahmin ediyoruz" diye yanıt verdi. 
     
     STAR GRUBU ÇALIŞANLARININ TAZMİNATI... 

     Ertürk, Telsim ihalesinden geri çekilmelerin bir bölümünün fiyat beklentilerinin yukarı çıkmasından kaynaklandığını, bazı şirketlerin şartları yerine getirmediğini kaydederek, yarın 6 şirketin yarışı devam ettirmesinin beklendiğini söyledi. 
     Ertürk, "Bu 6 şirket de iddialı. Bu bizim açımızdan önemli. Bu iddialı şirketlerin yarışması bize bir değer getirecek" dedi. 
     Soruları da yanıtlayan Ahmet Ertürk, protokol imzaladıkları kişilerin hukuk davalarının dondurulduğunu, ama ceza davalarının protokollerle ilgisi olmadığını anlattı. 
     Ceza davalarının tamamen kamu tarafından takip edilen davalar olduğunu belirten Ertürk, "Dolayısıyla protokol imzalamanın ceza davalarına bir etkisi yok. Bizim protokol imzaladığımız insanların mahkum olmaları, cezaevine girmelerini bizim protokollerin işlerliğini olumsuz etkilediği çok açık" dedi. 
     "Star TV yüzünden TMSF'den alacaklı olan eski çalışanların alacakları ne olacak " sorusunu da Ertürk, şöyle cevapladı 
     "Maalesef çok sayıda borç yükü kaldı sırtımızda. Bunların önemli bir bölümünü, varlığı olan, şirketlerde fon yaratan, kaynak yaratan şirketlerde bu sorunu çözdük. Star Grubu'nda özellikle tazminat ödenmeyen gazeteciler veya gazeteci mesleği dışında çalışanlardan bu tür şikayetler var. Bizim arkadaşlara verdiğimiz talimat, bunların sorunlarını nasıl çözeriz, nasıl bir ödeme planı yaparız, nasıl bir çözüm yolu buluruz Şimdi onunla ilgili çalışılıyor. Biz bir formül bulmak için üzerinde çalışıyoruz. Umarım olumlu bir şey çıkar ortaya..." 
     
     İKTİSAT VE BANK EKSPRES'LE GÖRÜŞMELER DEVAM EDİYOR 

     Uzanların satılan mülklerinin borçları karşılayıp karşılamadığına ilişkin olarak da Ertürk, faiz hariç 6 milyar dolar civarında bir kaynağın fiilen Hazine'den çıktığını belirterek, "Faizi de üzerine koyarsanız ki faiz rakamları zaman zaman çok yüksek meblağlara çıkabiliyor. Şu anda yarınki ihaleyi bekleyeceğiz, ama bu grubun özellikle ödenmemiş vergi borçları var. Kayıtdışı mevduat dolayısıyla çok büyük vergi borcu var. Bunları dikkate alırsanız bu borcun ödenmiş olması mümkün değil, bugünkü varlık satışlarıyla" diye konuştu. 
     Ertürk, Telsim'den sonra sırada medya şirketleri bulunduğunu kaydederek, "Özellikle radyoyu ve gazeteyi Ocak ayının üçüncü çeyreğinde satacağız" dedi. 
     Cine5 ve ona bağlı olan radyo grubu için çalışmaların devam ettiğini berten Ertürk, "İktisat Bankası'nın hakim ortağıyla bir anlaşma yapma görüşmelerimiz devam ediyor. Orada anlaşırsak onların çözümü farklı modeller içinde olacak" diye konuştu. 
     Ertürk, geride 6 banka bulunduğunu ifade ederek, şunları söyledi 
     "Bunların 2'si veya 3'üyle protokol görüşmeleri devam ediyor. Bunların varlıklarının bir kısmı elimizde. Limanlar var, İzmir ve Antalya'da limanlar var, İzmir'de bir demir çelik fabrikası var, spor kulübümüz var, Isparta'da çimento fabrikası var, orman ürünleri tesisleri var, meyve işleme tesisleri var. Çok sayıda gayrimenkul, arazi, arsa bunlar devam ediyor. Bir takım finansal şirketler leasing, faktoring, menkul kıymet aracı şirketleri, bankalar elimizde." Yeni anlaşmalara ilişkin olarak da Ertürk, "Özellikle İktisat Bankası ve Bank Ekspres ile görüşmelerimiz devam ediyor. Aşağı yukarı sona ulaşmak üzereyiz. Teknik çalışmalar bittikten sonra onu Fon Kurulu bünyesinde tartışıp, imza atıp atmayacağımıza, protokol imzalayıp imzalamayacağımıza karar vereceğiz ki orada teknik çalışmalar bitmek üzere, hatta bitti diyebiliriz" açıklamasında bulundu. 
     
</TEXT>
</DOC>
