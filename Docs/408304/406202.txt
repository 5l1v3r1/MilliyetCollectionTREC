<DOC>
<DOCNO> 406202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/spor/yaksoy.html </URL>
<DATE> 2005/12/24/ </DATE>
<TIME>  </TIME>
<AUTHOR> Fevzi AKSOY  </AUTHOR>
<HEADLINE>
Fren patlarsa 
</HEADLINE>
<TEXT>



Kazaları önlemek için yalnız arabaların frenleri yoktur. İnsanların yaşamlarında da yanlış davranışlarını önleyen ve frenleyen psikolojik mekanizmalar vardır. Ama toplumdaki kişiler, psikoloji bilimi açısından eğitilmemişlerse, maalesef bu mekanizmaları işletemezler ve bu yüzden gerek politikada, gerekse spor dalında akıl almaz kırıcı davranışlar ve sözler ortaya çıkar. 
Mesela, her ne kadar futbol ayaklarla oynanıyor denilse de, siz burada psikoloji bilimini elinizle bir kenara iterseniz, hiç ummadığınız kalabalık insan kitlelerini karşınıza alırsınız. Sportif onur, pozitif bir moral hissi ile beraber gitmezse, paralellik göstermezse, ayaklar altına alınırsa orada kargaşa ve kavga ortamı ön plana çıkar. Sportif hiddet, kendine has emosyonel bir oluşumdur. Ve bu hiddet başarısızlık kompleksi yüzünden su üstüne çıkmıştır. Sporda idari profesyonellik bir çeşit ticari var olma mesleğidir. Eğer bir spor idarecisi olarak, bu var olmanın rizikolarını bilmiyorsanız, banka iflasında olduğu gibi, kulübünüz de mali ve sportif sarsıntılar geçirecektir. Ve diyelim ki, bu profesyonellikte, mesela kulüp başkanı iseniz, başarısızlığı başkalarında aramaya kalkarsanız büyük yanılgılara uğrayabilirsiniz. Ama psikolojik açıdan eğer kendi kendinizi sorgulama ve frenleme şansınız varsa, yani bu yönde kültürlü iseniz bu manasız saldırganlıkları ve hassasiyeti önleyebilirsiniz. 
Ama ne yazık ki, toplumumuzdaki günlük olaylara bakarsanız, göreceksiniz ki, psikolojik fren balatalarınız o kadar çok aşınmış ki, politikada ve sporda çarpışan çarpışana. Ve insanımız şaşkınlıktan ağzı açık, çaresiz onları izliyor. Sanırız ki, bu çarpışmalardan da en çok o zarar görüyor. 


</TEXT>
</DOC>
