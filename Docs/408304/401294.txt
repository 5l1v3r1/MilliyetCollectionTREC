<DOC>
<DOCNO> 401294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sondun15.html </URL>
<DATE> 2005/12/07/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
ABD, Romanya'da 4 yeni askeri üs kuruyor 
</HEADLINE>
<TEXT>

     BBC 

      ABD Dışişleri Bakanı Condolezza Rice, Romanya'yla üs anlaşması imzaladı. Rice'ın Bükreş ziyareti sırasında imzalanan anlaşmayla ABD, Romanya'da dört askeri üs kurabilecek. 
     ABD ile ilk kez bir Doğu Avrupa ülkesi arasında böyle bir anlaşma imzalanıyor. 
     Rice, temasları sırasında Romanya'yı güçlü bir müttefikleri olarak niteledi ve bu ülkenin ABD'yle aynı değerleri paylaştığını söyledi. 
     Anlaşmayla ABD birlikleri, Amerikan Merkezi Haberalma Örgütü CIA'nin terör zanlılarını sorguladığı iddia edilen bir tesisi üs olarak kullanabilecek. 
     Condoleezza Rice, bu yöndeki iddiaları yanıtsız bıraktı. 
     Washington ve Bükreş, daha önce bu üssün CIA tarafından kullanıldığı iddialarını reddetmişti. 
     Bununla birlikte Romanya'daki siyasi partiler, ABD'den bu konuda izahat istenmesi gerektiğini söylüyor. 
     ABD Dışişleri Bakanı Condoleezza Rice, Romanya'dan önce Almanya'da yeni başbakan Angela Merkel ile bir araya geldi. 
     İki lider, Berlin'de yaptıkları görüşme ardından ortak basın toplantısı düzenledi. 
     Merkel, iki ülkenin yakın çalışma ortağı olduğunu vurguladı. 
     Merkel, görüşmede Avrupa'daki gizli CIA hapishaneleri ve CIA uçakları konusunun gündeme geldiğini belirtti. 
     Almanya Başbakanı, bir yandan bağlı kalınması gereken demokratik kurallar olduğuna dikkat çekerken, aynı zamanda, istihbarat birimlerinin de kendilerinden beklenen görevleri yerine getirebilmeleri gerektiğine değindi. 
     ABD Dışişleri Bakanı Rice, vatandaşlarını uluslararası terör tehlikesinden korumak için her şeyi yapmaları gerektiği konusunda Merkel'den farklı düşünmediğini, ancak bunun uluslararası yasalar ve düzenlemeler çerçevesinde yapılması gerektiğini belirtti. 
     Rice, ABD'nin işkenceye başvurmadığı görüşünü yineledi. 
     Toplantıda, CIA tarafından kaçırıldığı ve Afganistan'a götürülerek işkence gördüğü iddia edilen Alman vatandaşı Halid el-Masr 'nin durumunun da görüşüldüğü ifade edildi. 
     
     ABD'ye dava 
     Öte yandan Amerikan Yurttaşlık Hakları Birliği, Halid el-Masr adına, Amerika Birleşik Devletleri hükümetine dava açtı. 
     Lübnan asıllı Alman vatandaşı Masri, davanın açılması dolayısıyla gazetecilere görüntülü telefonla Almanya'dan yaptığı açıklamada CIA tarafından kaçırıldığı iddialarının ayrıntılarını anlattı. 
     Masri, 2003 yılı sonunda bir tatil için Makedonya'ya giderken sınırda tutuklandığını söylüyor. 
     Bir otel odasında üç hafta boyunca maskeli kişilerce sorgulandığını anlatan Masri daha sonra ilaçla uyutulduğunu ve elleri-ayakları bağlanarak Afganistan'a götürüldüğünü belirtti. 
     Masri beş ay sonra Arnavutluk'a götürülmüş, ücra bir yolda serbest bırakılmış. 
     Hazırlanan dava dosyasında, Masri'nin kaçırılması için eski CIA başkanı George Tenet'in yetki verdiği öne sürülüyor. 
     Dava için başvuruyu yapan sivil toplum örgütü, bu şekilde hem ABD yasalarının hem de uluslararası hukukun çiğnendiği kanısında. 
     Masri, ABD'ye girişine izin verilmediği için davayı izleyemeyecek. 
     
</TEXT>
</DOC>
