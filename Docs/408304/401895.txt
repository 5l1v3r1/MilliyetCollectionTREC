<DOC>
<DOCNO> 401895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/guncel/gun02.html </URL>
<DATE> 2005/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Modern İKSV'den ayrılıyor 
</HEADLINE>
<TEXT>


İstanbul Kültür Sanat Vakfı'yla yollarını ayıran müze, yeni yapılanmaya gidecek 


Bülent ve Oya Eczacıbaşı'nın öncülüğünde kurulan İstanbul Modern Sanatlar Müzesi, İstanbul Kültür Sanat Vakfı ile yollarını ayırıyor. Müze böylelikle bağımsız bir yapıya kavuşuyor. 
İstanbul Kültür Sanat Vakfı Yönetim Kurulu Başkanı Şakir Eczacıbaşı, iki tarafın görüşlerinin birbiriyle bağdaşamadığı için kuruluşların ayrılmasından başka çare olmadığını belirtti. Eczacıbaşı, açıklamasında şunları kaydetti 

'Başka çare yok' 
"Oya ve Bülent Eczacıbaşı, İstanbul Modern'in kaynaklarını kendilerinin sağladığını, Müze'nin daha hızlı büyümesi için de özgürce girişimlerde bulunmaları gerektiğini söylüyorlardı. Bizse, verilen desteklere karşı İstanbul Modern'in İstanbul Kültür Sanat Vakfı'nın İKSV şemsiyesi altında kurulması konusunda anlaşmış olduğumuza göre, 60 dolayında sponsoru bulunan İKSV'nin kurum kimliği ve yönetim ilkelerine bağlı kalınması gerektiğini savunuyorduk. Bu nedenlerle, iki tarafın görüşleri bağdaşmadığı için kuruluşların birbirlerinden ayrılmasından başka çare görülememiştir. Yönetim Kurulu'nun bu konudaki kararı beklenmektedir." 

'Yeni yapı ihtiyacı' 
İstanbul Modern Sanat Müzesi Yönetim Kurulu Başkanı Oya Eczacıbaşı ise, koleksiyonu, bağışçıları ve sponsorları ile daha kolay işleyen bir yapı ihtiyacı içinde olan İstanbul Modern'in, müzecilik alanında uzmanlaşmış bir vakıf oluşturması fikrinden hareketle başlatılan ön çalışmaların sürdüğünü söyledi. Konunun İKSV Yönetim Kurulu'nda henüz görüşülmediğini belirten Oya Eczacıbaşı, şunları ifade etti 
"Yeni vakıf kurulması kararı, ancak Yönetim Kurulu'nun onayıyla gerçekleşebilir. Kurul bu kararı onayladığı takdirde, yeni vakfın kurucularından biri de İKSV olacak. Tümüyle müzecilik amacıyla kurulacak ve kendi mütevelli heyetini oluşturacak vakıf, İstanbul Modern'in gelişmesine ve dünya çapında müze olma hedefine ulaşmasına olanak sağlayacak. Oluşum ayrıca İKSV'nin de, şimdiye kadar yürüttüğü faaliyetler nedeniyle sahip olduğu misyonunu eski yoğunluğunda devam ettirebilmesine, uzmanlık sahibi olduğu ve artık kendisiyle de özdeşleşen faaliyetlerine tümüyle odaklanmasına büyük katkıda bulunacak." 



</TEXT>
</DOC>
