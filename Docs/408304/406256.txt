<DOC>
<DOCNO> 406256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/son/soneko07.html </URL>
<DATE> 2005/12/24/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Yılbaşı sepetlerinde seçenek çok... 
</HEADLINE>
<TEXT>

     Şengül Önder 

Alışveriş merkezlerinin yeni yıl için özel olarak hazırladıkları, içinde çeşitli hediyelerin bulunduğu ''Yılbaşı sepetleri'' raflarda yerini aldı. 
     AA muhabirinin derlediği bilgilere göre, her firmanın değişik adlarla satışa sunduğu, içeriğindeki ürün yelpazesine göre fiyatları 26-119 YTL arasında değişen sepetlerde, yılbaşı mumundan, çikolatasına, kahveden kuruyemişe kadar çok sayıda ürün bulunuyor. 
     Vakko, Boyner, Marks Spencer gibi firmalar ise özel yılbaşı koleksiyonları ile müşterilerine cam mumluktan, parfüme, kravattan gömleğe pek çok hediye seçeneği sunuyor. 
     Carrefour, müşteri portföyünü gözönünde bulundurarak, ''Alkolsüz'', ''Ekonomik alkollü'' ve ''Lüks alkollü'' sepetleri satışa sundu. 
     Bu sepetlerden 25.90 YTL'den satılan ''Alkolsüz'' sepette, çeşitli markalarda çikolatalar, kuruyemiş, kahve, cips, kola, içki yerine birer adet kırmızı ve beyaz üzüm suyunun da aralarında bulunduğu 16 çeşit ürün yer alıyor. 
     Carrefour, içeriğinde gıda ürünlerinin yanı sıra rakı, kırmızı şarap ve bira bulunan ''Ekonomik alkollü'' sepeti 49.90, köpüklü şarap, viski gibi alkollü içecekler ve yeşil çayın bulunduğu ''Lüks alkollü'' sepeti de 69.90 YTL'den satıyor. 
     Metro Grosmarket de, Türkiye'nin 9 noktasında bulunan alışveriş merkezlerinde satılmak üzere 4 ayrı sepet hazırlarken, sadece İstanbul, İzmir ve Ankara'daki mağazalarında satılmak üzere de 2 ayrı sepet oluşturdu. 
     Tüm Metro mağazalarında satışa sunulan, içeriğinde 19 ürün bulunan ''Alkolsüz'' sepetin fiyatı 41.30 YTL olarak belirlenirken, 49.56 YTL'lik ''Bronz'' sepette şaraptan kuruyemişe, kahveden cipse, çörekten 4'lü muma kadar 20 çeşit ürün bulunuyor. 21 üründen oluşan ''Gümüş'' sepeti 76.70 YTL'den, ürün yelpazesi zengin olan ''Altın'' sepeti de 100.30 YTL'den satışa sunan Metro, ithal şarap, 2 adet şampanya bardağı, yılbaşı desenli peçete, ithal çikolata ve özel yılbaşı mumundan oluşan ''Prestige'' ve Special'' sepetleri Ankara, İstanbul ve İzmir mağazalarında 59 YTL'den satışa sundu. 
     Özdilek Alışveriş Merkezi ise yılbaşına özel ürünlerini sepet yerine sandıkta satıyor. 
     Özdilek, yılbaşını ucuza geçirmek isteyenler için hazırladığı ''Hazine'' sandığını 29.90 YTL'den satışa çıkarırken, ''Define'' sandığının fiyatı 39.90 YTL, ''Lüks yılbaşı'' sandığının fiyatı 94.90 YTL, ''Superior'' sandığının fiyatı da 119 YTL olarak belirlendi. 
     Özdilek vitrinlerini süsleyen, içeriğinde değişik ürünler bulunan sandıklarda ortak olarak sunulan tek şey Özdilek Havlusu... 
     Alışveriş merkezlerinin yanı sıra giyim firmaları da, sevdiklerine, dostlarına bambaşka bir yılbaşı hediyesi vermek isteyenler için özel kataloglar hazırladı. 
     
     VAKKO'NUN KATALOĞU 
     Bu firmalardan Vakko, ''Her Armağan bir mutluluk gizler paketinde'' sloganıyla hazırladığı ''Yılbaşı ürün kataloğu''nda, fiyatları 19.50 ile 950 YTL arasında değişen ''Neo Rustik'', 19.50 ile 198 YTL arasında değişen ''Trend'' ve 12.50 YTL ile 950 YTL arasında değişen ''Etnik'' koleksiyonlarını ''Özel armağan kutusu''nda set olarak ya da tek tek müşterilerine ulaştırıyor. 
     Vakko, fiyatları 895 YTL ile 2 bin 987 YTL arasında değişen 28 çeşit ''Çok seçenekli özel armağan setleri''ni yılbaşına özel kutularda satarken, sevdiklerine ''Vakko imzalı bir armağan'' almak isteyenler için 324-1542 YTL arasındaki 13 çeşit ''Bayan Seti'' ile fiyatları 274-757 YTL arasında değişen 11 çeşit ''Erkek seti'' hazırladı. 
     Yılbaşında tek olarak hediye edilebilecek Vakko çikolatalar, eşarplar ve fularların fiyatları 45, gömleklerin fiyatı 119, parfümlerin fiyatı 79, kravatların fiyatı ise 98 YTL'den başlıyor. 
     
     BOYNER'İN YILBAŞI KATALOĞU 
     Boyner mağazaları, tüm yaş gruplarını ve şirketlerin taleplerini dikkate alarak satışa sunduğu yılbaşına özel ürünlerini bir katalogla müşterilerine duyurdu. 
     Boyner'in yılbaşı kataloğunda, peluş battaniye, hediye yastık, kapı süsü, ahşap çerçeve, mum, çikolata, peluş ayı, şarap gibi ürünlerden oluşan 3 çeşit hediye paketinin fiyatları 49-149 YTL arasında değişirken, ünlü markalara ait parfümler, çocuk oyuncakları, kırmızı renkli iç çamaşırları ve süs eşyalarının çok özel fiyatlarla satışa sunulduğu gözlendi. 
     
     MARKS SPENCER 
     Yılbaşı nedeniyle müşterilerine çeşitli armağan seçenekleri sunan Marks Spencer'ın mağaza sorumluları, bayanlar için Rus tarzı ceketler, gömlekler, bol kesim kapri pantolonlar, sezonun modasını yansıtan haki ve petrol mavisi üstler, çanta, bolero ve pançoların en çok tercih edilen ürünler olduğunu bildirdiler. 
     Yılbaşı alışverişinde erkeklere ne hediye alacaklarına karar veremeyen kadınların, Marks Spencer'den birbirinden farklı stil ve renkte kazaklar, kadife veya kargo pantolonlar, deri eldiven-atkı takımlarıyla şık bir kombin yaratabilecekleri, ayrıca pijama takımları, sabahlıklar, ev ayakkabıları gibi alternatifleri de değerlendirebilecekleri belirtildi. 
     
     MUDO 
     Mudo'da ise yılbaşında sevdiklerini mutlu etmek isteyenler için özel genç, renkli ve sürprizli koleksiyonu ile çeşitli hediye alternatifleri bulunuyor. Mudo mağazalarında, Mudo Collection markalı rengarenk gömlekler, kravatlar, gece elbiseleri, pullu-işli çantalar ve farklı tarzlara hitap eden gece ayakkabıları özel fiyatlarla satışa sunuldu. 
     
</TEXT>
</DOC>
