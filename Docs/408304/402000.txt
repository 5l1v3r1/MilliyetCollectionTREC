<DOC>
<DOCNO> 402000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sondun37.html </URL>
<DATE> 2005/12/09/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Basklılar barıştan umutlu... 
</HEADLINE>
<TEXT>

     İspanya'nın kuzeyindeki Bask Özerk Yönetimi'nin yaptırdığı bir ankete göre, Bask halkının yüzde 79'u barışın yakın gelecekte sağlanacağına inandığını söyledi. 
     Bask Özerk Yönetimi tarafından 21-22 Kasım günlerinde 18 yaş üstü bin kişiyle yapılan ve bugün basına dağıtılan anketin sonucuna göre, Bask halkının, şiddetin sona ererek barışın geleceğine ilişkin inancı geçmiş aylara göre yüzde 18 arttı. 
     Katılımcıların yüzde 52'si terör örgütü ETA'nın gelecek aylarda silah bırakacağına, yüzde 25'i ise ETA'nın terör eylemlerine devam edeceğine inanıyor. 
     Bask bölgesinde barışın sağlanacağına en fazla sosyalistlerin inandığı, muhafazakar görüşlü Halk Partisi'nin PP bu konuda daha karamsar olduğu ortaya çıktı. 
     Öte yandan ETA ile işbirliğinde olduğu gerekçesiyle kapatılan Batasuna partisinin sözcüsü Arnaldo Otegi'nin yayımlanan ''Yarın Bask Devleti'' adlı kitabında, hükümetteki Sosyalist İşçi Partisi'nin PSOE , ETA ile gizlice temasa geçtiğini iddia etmesi tartışmalara yol açtı. 
     Ana muhalefetteki PP, Başbakan Jose Luis Rodriguez Zapatero'dan açıklama isterken, Başbakan Yardımcısı Maria Teresa Fernandez De La Vega konuyla ilişkin yorumda bulunmak istemediğini kaydetti. 
     De la Vega, ''Ne doğruluyor ne de yalanlıyorum. Bay Otegi'nin yapması gereken, ETA'nın öldürmeyi bırakmasını söylemektir. Eğer bunu söylerse işte o zaman konuşabiliriz. Diğer türlü yorum yapacak veya söyleyecek bir şey yok'' dedi. 
     İspanyol hükümetinin, Bask bölgesinde barışı sağlamaya yönelik olarak silah bırakması için ETA ile dolaylı yollardan görüştüğü iddiaları geçen aylarda da gündeme gelmiş, ancak sosyalist hükümet bunu hep yalanlamıştı. 
     
</TEXT>
</DOC>
