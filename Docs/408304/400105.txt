<DOC>
<DOCNO> 400105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sonyas13.html </URL>
<DATE> 2005/12/02/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Rus milliyetçiler Elton John'un tarihi sarayda evlenmesine karşı 
</HEADLINE>
<TEXT>

     Rus milliyetçiler, İngiliz pop starı Elton John’un erkek arkadaşı David Furnish ile evlilik töreninin St. Petersburg kentindeki Konstantinovski Sarayı’nda yapılmasına izin verilmemesini istediler. 
     Aşırı milliyetçi Vladimir Jirinovski’nin başkanlığını yaptığı Liberal Demokrat Parti’nin milletvekili Nikolay Kuryanoviç, Rusya Kültür ve Kitle İletişim Bakanı Aleksandır Sokolov’dan, bu tarihi sarayda böylesine bir evlilik törenine izin vermemesini istedi. 
     Kuryanoviç Eko Moskova radyosuna yaptığı açıklamada, bakanlıktan bu talebine henüz yanıt alamadığını belirterek, "Umarım izin vermezler" dedi. 
     John’un 21 Aralık’ta düğün törenini yapmayı planladığı St. 
     Petersburg kentinin dışındaki Konstantinovski Sarayı’nda, kenti ziyareti sırasında Rusya Devlet Başkanı Vladimir Putin de kalıyor. 
     Elton John, daha önce yaptığı açıklamada, evlilik töreninin aile arasında olacağını, törenden sonra küçük bir parti vereceklerini söylemişti. Şahitlerinin anne ve babaları olacağını belirten John, her iki ailenin de kendilerine bu konuda destek verdiğini ifade etmişti. 
     Kanadalı film yapımcısı Furnish ve John’un, İngiltere’de aynı cinsten çiftlerin evlenmesine imkan tanıyan yasanın 5 Aralık’ta yürürlüğe girmesinden sonra 21 Aralık’ta evlenecekleri belirtilmişti. 
     
</TEXT>
</DOC>
