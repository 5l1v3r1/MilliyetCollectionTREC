<DOC>
<DOCNO> 405271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sondun09.html </URL>
<DATE> 2005/12/21/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Sırp polisten 'Öldürürdüm' itirafı 
</HEADLINE>
<TEXT>

     BBC TÜRKÇE 

      Sırbistan özel polis timinin eski lideri Slobodan Mediç, 10 yıl önce Srebrenitsa katliamında yer aldığı suçlamasıyla dört sanıkla birlikte Belgrad'da yargıç karşısına çıktı. 
     Slobodan Mediç bugünkü duruşmada, sonuçlarını önceden görebilmiş olması halinde, altı Müslüman esirin öldürüldükleri anı görüntülemiş görünen alt düzey bir tim mensubunu öldüreceğini söyledi. 
     'Akrepler' adlı özel timin lideri Slobodan Mediç, mahkemede gösterilen video bandın başta önemsiz olduğunu, şimdiyse özgürlüğüne mal olabileceğini belirtti. 
     Mediç kendisininse katliamda yer almadığını ancak Müslümanlarca öldürülen yakınlarının intikamını almak isteyen askerlerin kontrol edemediğini söyledi. 
     Bu yıl televizyonda yayımlanan video bantsa birçok Sırbı şok etmişti. 
     Bant, eski Sırbistan lideri Slobodan Miloseviç'in yargılandığı davada da, savcılarca eski lider aleyhine kullanılmıştı. 
     Avrupa'da 1945'ten sonra gerçekleştirilen en büyük katliamla ilgili olarak Sırbistan'da ilk kez bazı Sırp vatandaşları yargılanıyor. 
     Bugunkü duruşmada katliamı gerçekleştirenlerce çekildiği öne sürülen yaklaşık 20 dakikalık bant gösterilmişti. 
     Bantta sivil giyimli altı Müslüman esir önce bir kamyonun arkasından indirilirken görülüyor. 
     Sonraysa önce bu kişilerden dördü, daha sonra da onların cesetlerini taşıyan iki kişi tek tek arkalarından vurularak öldürülürken görülüyor. 
     Savcılar, bantın Sırp güçlerinin Srebrenitsa'da katliam yaptıklarına ilişkin görüntülü ilk kanıt olduğunu söylüyor. 
     Srebrenitsa'da 10 yıl önce yaklaşık 8000 Müslüman Sırp güçlerince katledilmişti. 
     Katliamla ilgili olarak en çok aranan sanıklar dönemin Bosna Sırp güçlerinin komutanı Ratko Mladiç ve Bosnalı Sıprların eski lideri Radovan Karadziç hala yakalanabilmiş değil. 
     Belgrad'da yargılanan beş sanık bandın televizyonda yayımlanması sonrası Haziran ayında gözaltına alınmışlardı. 
     Sanıklar davada suçlu bulunmaları halinde 40 yıla kadar hapis cezasına çarptırılabilecek. 
     Aynı olayla ilgili altıncı bir sanık halen Hırvatistan'da savaş suçu işlediği iddiasıyla yargılanıyor. 
     Yedinci sanıksa henüz bulunabilmiş değil. 
     
</TEXT>
</DOC>
