<DOC>
<DOCNO> 402602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/guncel/gun09.html </URL>
<DATE> 2005/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bellini ve Doğu' sergisi Boston'da 
</HEADLINE>
<TEXT>



ABD'nin saygın gazetelerinden New York Times, haftalık sanat ekinde, ABD'nin Boston şehrinde çarşamba günü açılacak "Gentile Bellini ve Doğu" konulu sergiye ve bu serginin çağrıştırdığı Osmanlılar döneminde yaşanan kültür diplomasisine geniş yer ayırdı. 
Boston'daki Isabella Stewart Gardner Müzesi'nde açılacak sergide, Fatih Sultan Mehmet portreleriyle tanınan Venedikli ressam Gentile Bellini'nin iki yıl kaldığı İstanbul'da ve İstanbul ziyareti sonrasında yaptığı resimlerin yer alacağı kaydedildi. Haberde, "Venedik'in, Osmanlı ile ticareti tercih etmesinden dolayı Osmanlı padişahının her isteğini yerine getirdiği ve Fatih'in talep ettiği en iyi ressamları kültür diplomasisi için İstanbul'a gönderdiği" belirtildi. 
1479-1480'de İstanbul'da kalan Bellini'nin tarihin akışını değiştirmediğinin ifade edildiği haberde, kültürel alışverişe rağmen husumet, yanlış anlama ve karşılıklı şüphe nedeniyle nesiller boyunca Müslüman ve Hıristiyanların ellerinin birbirlerinin boğazında kaldığı kaydedildi. Sergisinin, iki kültürün saygı içinde davrandığında kaynaklarını birlikte kullanma olasılığının göstergesi olduğu belirtildi. 



</TEXT>
</DOC>
