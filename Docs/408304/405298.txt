<DOC>
<DOCNO> 405298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sondun37.html </URL>
<DATE> 2005/12/21/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Devlet başkanına 'özür cezası' 
</HEADLINE>
<TEXT>

     Tayvan mahkemesi, rakiplerini ''yumuşak darbe'' girişiminde bulunmakla suçlayan Devlet Başkanı Çen Şui-bian'in özür dilemesi gerektiğine karar verdi. 
     Taipei Bölge Mahkemesi kararına göre, Çen, Kuomintang'ın Milliyetçi Parti eski başkanı Lien Çan ve Halka Öncelik Partisi Başkanı James Soong için büyük gazetelerde yarım sayfalık özür metni yayınlayacak ve her birine 1 Tayvan doları yaklaşık 3 Amerikan senti tazminat ödeyecek. 
     Mahkeme sözcüsü, 2 kez ''yumuşak darbe''den söz eden Çen'in, bu iddiayı destekleyebilecek bir kanıt gösteremediğine dikkat çekti. 
     Muhalefet liderlerinin avukatı Lee Fu-tieh, ''İki muhalefet partisinin başkanı, devlet başkanı tarafından darbe düzenlemekle suçlandı. Bu herhangi bir politikacıya yöneltilebilecek çok ciddi bir suçlamadır'' dedi. Lee, bu kararın, asılsız suçlamalarda bulunmamaları gerektiğine yönelik politikacılara açık bir mesaj olduğunu da sözlerine ekledi. 
     Devlet başkanlığı makamından, Çen'in karara itiraz ederek üst mahkemeye gidip gitmeyeceği konusunda bilgi verilmedi. 
     Lien ve Soong, 2004 seçimlerinde ortak listeden aday olmuşlar, ancak seçim öncesi silahlı saldırıya uğrayan Çen'e karşı yarışı kaybetmişlerdi. 
     Muhalif partiler oyların yönünü değiştirmek için saldırıyı Çen'in düzenlediğini iddia etmiş, Çen de muhalefet partilerini darbe girişimiyle suçlamıştı. 
     
</TEXT>
</DOC>
