<DOC>
<DOCNO> 405105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sonspo31.html </URL>
<DATE> 2005/12/20/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
WADA, FIBA'nın Ermal Kurtoğlu'na verdiği cezayı az buldu... 
</HEADLINE>
<TEXT>

     Efes Pilsenli milli basketbolcu Ermal Kurtoğlu'na, dopingli madde kullandığı gerekçesiyle FIBA tarafından verilen cezayı az bulan Dünya Anti Doping Ajansı WADA , tahkime gitti. 
     Sırbistan-Karadağ'da düzenlenen 34. Avrupa Şampiyonası'nda, Litvanya maçından sonra doping kontrolü için verdiği numunenin sonucu pozitif çıkan milli basketbolcu Ermal Kurtoğlu'na, Uluslararası Basketbol Federasyonları Birliği FIBA , 22 Eylül'de başlayan ve ikinci 6 ayı askıya alınan toplam 12 aylık bir süre için tedbir uygulamıştı. 
     FIBA'nın, Ermal hakkındaki kararına WADA itirazda bulundu. Doping testinde rastlanan ''finasteride'' maddesi 2 yıllık ceza listesinde yer alırken, FIBA'nın maksimun 1 yıllık indirimi de aşan Ermal ile ilgili kararı üzerine WADA, kararı temyiz etti. 
     WADA'nın tahkime gitmesi üzerine, Ermal Kurtoğlu'nun da avukatı kanalıyla temyiz başvurusu yaparak karşı hamle gerçekleştirdiği, hukuki sürecin bundan sonra temyiz aşamasında devam edeceği bildirildi. 
     
</TEXT>
</DOC>
