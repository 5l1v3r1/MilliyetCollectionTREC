<DOC>
<DOCNO> 405348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/soneko25.html </URL>
<DATE> 2005/12/21/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Balıkçılar, yunus avının serbest bırakılmasını istiyor... 
</HEADLINE>
<TEXT>

     Karadeniz'de artan yunus varlığı nedeniyle balıkçıların zarar gördüğünü öne süren Sinoplu balıkçılar, bu nedenle de yunus avının serbest bırakılmasını istiyor. 
     Sinop Su Ürünleri Kooperatifi Başkanı Refik Çobanoğlu, artan yunus varlığının balıkçılara zarar verdiğini belirterek, bu konuda tedbir alınması gerektiğini savundu. 
     Yunus varlığının artmasının hem avlanan balık miktarını olumsuz etkilediğini hem de ağlara zarar verdiğini belirten Çobanoğlu, ''Balıkçılar ağ atamaz duruma geldi'' dedi. 
     Serilen ağların birçoğunun yunuslar tarafından parçalandığını öne süren Çobanoğlu, şunları kaydetti 
     ''Yunus avının yasaklanması nedeniyle zarar görüyoruz. Hem avladığımız balık miktarı düşüyor hem de ağlarımız parçalanır diye ağ sermeye korkuyoruz. Bunun önlemi mutlaka alınmalı. Daha önce olduğu gibi yunus avı serbest olmalıdır. Böylece avlanan yunusların etleri ve yağları değerlendirilebilir.'' 
     
     ''BOL PALAMUT AVLANMAZDI'' 
     Ondokuzmayıs Üniversitesi OMÜ Sinop Su Ürünleri Fakültesi Avlanma Teknolojisi Anabilim Dalı öğretim üyesi Yrd. Doç. Dr. Yakup Erdem ise, yunusların balık avcılığına verdiği zararlar konusunda yapılmış net araştırmalar olmadığını, bu nedenle de artan yunus varlığının avlanan balık miktarının düşmesine neden olduğu yolundaki iddiaların bilimsel gerçeği yansıtmadığını söyledi. 
     Bu yıl görülen palamut bolluğunu örnek veren Erdem, ''Yunusların çoğalmasının denizdeki balık popülasyonuna ne kadar zarar verdiği konusunda yapılmış araştırma yok. Kaldı ki son yılların en bereketli palamut sezonu yaşandı. Öyle olsa bu yıl bu kadar bol palamut avlanamazdı'' dedi. 
     Yunusların ağlara zarar vermesinin ise bilinen bir gerçek olduğunu belirten Erdem, yunuslara zarar vermeden av araçlarını ve avlama yöntemlerini değiştirerek veya geliştirerek alınabilecek önlemler bulunduğunu söyledi. 
     Bu konuda fakülte tarafından bir çalışma yapıldığını da kaydeden Erdem, şunları söyledi 
     ''Dünyanın her yerinde görülen bu sorunun çözüm yolları vardır. Yunusların balık ağlarından uzaklaştırılması mümkündür. Biz 5 yıl önce Çevre Bakanlığı'nın talebi üzerine buna yönelik bir proje hazırladık. Maalesef çeşitli nedenlerle projemiz destek görmedi. Bu tür sorunların aşılması ancak, üniversite-balıkçı işbirliği ile olur.'' Türkiye'de, özellikle Karadeniz'de 1980 yılına kadar yunus avcılığı yapılırken, taraf olunan uluslararası anlaşmalar gereği daha sonra yunus avcılığı yasaklanmıştı. 
     
</TEXT>
</DOC>
