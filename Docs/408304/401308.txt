<DOC>
<DOCNO> 401308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sondun29.html </URL>
<DATE> 2005/12/07/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Vietnam, kuş gribi ilacının satışını yasakladı 
</HEADLINE>
<TEXT>

     Kuş gribi salgınından en çok etkilenen ülkelerin başında gelen Vietnam'da yetkililer, hastalığa karşı en etkili ilaç kabul edilen Tamiflu'nun eczanelerde satışını yasakladı. 
     Ecza ürünleri dairesi müdürü Cao Minh Quang, 23 Kasım tarihli bir talimatla yetkililerin ilacın eczanelerde satılmasını yasakladığını, çünkü bir ulusal rezerv oluşturulmak istendiğini söyledi. 
     Yetkili, bu ulusal rezervin kuş gribi salgınının görüldüğü ya da H5N1 virüsünün insana geçebilme riski bulunan bölgelerin hizmetinde olacağını belirtti. 
     İsviçreli Roche firmasının Vietnam'a 2006 sonuna kadar 25 milyon doz Tamiflu teslim etmesi bekleniyor. İsviçreli firma, bu ilacı yerel olarak üretmek için 8 laboratuvarla görüşmelerini sürdürüyor. 
     İlacın 10 tabletlik kutu fiyatının 70 dolara fırladığı ve ilacın karaborsaya düştüğü belirtiliyor. 
     Vietnam'da 2003 sonundan bu yana 93 kişide kuş gribi görüldü, bu kişilerden 42'si öldü. 
     
</TEXT>
</DOC>
