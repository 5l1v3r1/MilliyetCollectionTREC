<DOC>
<DOCNO> 400748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sonspo12.html </URL>
<DATE> 2005/12/05/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Yabancı oyuncu sayısında voleybol, futbolu aratmıyor... 
</HEADLINE>
<TEXT>

     Bekir Ada 

Yabancı sporcu sayısında voleybol, futbolu aratmıyor. Birinci liglerde mücadele eden bayan ve erkek takımları, kadrolarında toplam 76 sporcu bulunduruyor. 
     Voleybol Federasyonu tarafından 3 yabancı sporcu sınırlamasının olduğu liglerde, farklı kıtalardan 16 ülke vatandaşı oyuncu, formalarını takımlarının başarısı için ıslatıyor. 
     
     BAYANLARDA 39, ERKEKLERDE 37 YABANCI OYNUYOR 
     Bayanlar Ligi'nde yer alan 18 takım, kadrolarında toplam 39 ''ithal'' sporcuya yer veriyor. Ukraynalı 11 voleybolcu, bayanlarda sayısal olarak çoğunluğu oluştururken, bu ülkeyi 6 sporcuyla Ruslar, 4 oyuncuyla Letonyalılar ve 3 voleybolcuyla da Hırvatlar izliyor. 
     Dünya voleybolunda söz sahibi ülkeler arasında bulunan Brezilya'nın yanısıra Sırbistan-Karadağ, Makedonya ve Bulgaristan'dan da 2'şer oyuncunun yer aldığı bayanlarda ayrıca, Polonya, Çek Cumhuriyeti, ABD, Kanada, Kazakistan ve Belarus'tan da 1'er voleybolcu forma giyiyor. 
     Yabancı voleybolcu sıralamasında erkeklerde de durum pek farklı değil. 
     Toplam 37 yabancının mücadele ettiği ligde, 10 Ukraynalı sporcu takımına katkı sağlamaya çalışıyor. Ukraynalılar'ı 7'şer voleybolcuyla Bulgarlar ve Sırplar, 4 oyuncuyla Brezilyalılar izliyor. Arjantin ve Rusya'dan 2'şer, ABD, Çek Cumhuriyeti, Finlandiya, Polonya ve Kazakistan'dan da 1'er voleybolcu, Türk takımlarının kadrolarında bulunuyor. 
     
     ÜLKELER SIRALAMASINDA DA UKRAYNA İLK SIRADA 
     Farklı kıtalardaki 16 ülkeden gelerek voleybol liglerine renk katan yabancı sporcuların ülke sıralamasında da Ukrayna ilk sırada yer alıyor. 
     11'i bayan, 10'u erkek olmak üzere toplam 21 Ukraynalı voleybolcunun forma giydiği liglerde, diğer en fazla sporcu bulunduran ülkeler ise 9'ar oyuncuyla Bulgaristan ve Sırbistan-Karadağ. Bu ülkeleri 8 oyuncuyla Rusya ve 6 voleybolcuyla Brezilya izledi. 
     Letonya'dan 4, Hırvatistan'dan 3, Arjantin, Makedonya, Çek Cumhuriyeti,ABD ve Polonya'dan 2'şer, Belarus, Kanada, Kazakistan ve Finlandiya'dan da 1'er olmak üzere toplam 76 sporcu Türkiye'de voleybol yaşantısını sürdürüyor. 
     
     YABANCI OYNATMAYAN TAKIMLARDA VAR 
     Dünyadaki diğer voleybol liglerine oranla daha az sayıda yabancı sporcunun bulunduğu Türkiye'de, yabancısız oynayan kulüpler de bulunuyor. 
     Bayanlarda TED Kolejliler ve İstanbul Emlak Bankası, erkeklerde ise Arçelik, Ziraat Bankası ve Çankaya Belediyesi, ligi yabancı oyuncu almadan sürdürmeyi tercih eden kulüpler oldular. 
     Bayanlarda Ankara SSK Spor, DYO Karşıyaka ve Türk Telekomspor Avea, diğer ekiplerden farklı olarak 1'er yabancıyla sahaya çıkarken, erkeklerde Fenerbahçe, İstanbul Büyükşehir Belediyesi ve Muğla TKİ GELİ spor kulüpleri de 1'er yabancı oyuncuyu kadrolarında bulunduruyor. 
     
     EN GENÇ VE EN YAŞLI YABANCILAR 
     Voleybol liglerinde yaş istatistikleri de bir hayli ilginç. 
     Ligdeki en genç ve en yaşlı yabancı oyuncu arasında 17 yaş farkın oluşu en dikkat çekici ayrıntılar arasında yer alıyor. 
     Yabancılar arasında en yaşlısı, Beşiktaş bayan takımının 36 yaşındaki smaçörü Azeri Yelena Chabovta. En genç yabancı ise, Emlak TOKİ'den 19 yaşındaki Ukraynalı Antonina Kryvobogova. 
     Erkeklerde ise İstanbul Büyükşehir Belediyesi'nin smaçörü 42 yaşındaki Rus vatandaşı Nikolay Kouravkin en yaşlı oyuncu olarak forma giyerken, her 2'si de 22 yaşında ve smaçör olan Galatasaray'ın Brezilyalısı Renato De Souza ile Hatay Polisgücü'nün Ukraynalısı Bogdan Otryshko ise en genç voleybolcular olarak salonlara çıkıyor. 
     
     YABANCILARDA EN ÇOK SMAÇÖR VAR 
     Türk takımlarınca transfer edilen yabancı sporcuların büyük çoğunluğu smaçör mevkiinde oynuyor. 
     Bayanlarda 39 yabancının 27'si smaçör mevkiinde oynarken, 6'sı orta oyuncu, 3'ü pasör ve diğer 3'ü de pasör çaprazı olarak görev yapıyor. 
     A ve B olmak üzere 2 ayrı grupta toplam 19 takımın mücadele ettiği erkeklerde ise, 17 smaçör, 9 pasör, 8 pasör çaprazı, 2 smaçör-pasör çaprazı ve 1 orta oyuncu yabancı yer aldı. 
     
</TEXT>
</DOC>
