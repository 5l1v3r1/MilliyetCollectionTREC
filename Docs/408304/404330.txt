<DOC>
<DOCNO> 404330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sonspo24.html </URL>
<DATE> 2005/12/17/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Serhat Akın Sezon bitene kadar Avrupa'da kalacağım... 
</HEADLINE>
<TEXT>

     Belçika Ligi takımlarından Anderlecht'te forma giyen milli futbolcu Serhat Akın, ''Sezon bitene kadar, şartlar ne olursa olsun Avrupa'da kalacağım'' dedi. 
     Serhat, kendisine ait internet sitesinde yaptığı açıklamada, Türkiye'ye geri döneceği ve kendisine yapılan teklifleri kabul ettiği yönünde haberlerle ilgili şunları kaydetti 
     ''Türkiye'ye bir gün dönmek istediğimi zaten daha önce yazmıştım. Türkiye benim yuvam. Bunu kabul ediyorum. Ama bir gerçeği üstüne basa basa yazıyorum, bu sezon Avrupa'dayım. Sezon bitene kadar, şartlar ne olursa olsun Avrupa'da kalacağım. Ben buraya gelirken belli hedefleri olan bir futbolcu olarak geldim. Hedeflerimi yerine getirmek için sonuna kadar mücadele edeceğim. Bu şartlar ne olursa olsun devam edecek. Kendime yeni bir düzen kurdum. Belçika'da kimseyle bir problemim yok. Herkesle aram çok iyi, birçok dostum var. Döneceğim yolundaki haberlere inanmamanızı istiyorum.'' Beşiktaş'tan resmi bir teklif almadığını kaydeden Serhat, siyah-beyazlı kulübün asbaşkanı Kıvanç Oktay'la da konuşmadığını anlattı. 
     Teknik direktörü ve kulübün menajeriyle dün biraraya geldiklerini anlatan Serhat Akın, şöyle devam etti 
     ''Toplantıda teknik direktörümüz bana benden memnun olduğunu, kesinlikle takımdan ayrılmamı istemediğini söyledi. 10 maçta 7 gol atan bir futbolcunun her teknik direktörün hayali olduğunu da söyleyerek adeta benim yüreğime su serpti. Kulüp menajerimiz de beni kesinlikle satmayacaklarını ve kendilerine gelecek kulüplerinde çok büyük paralar önermesi gerektiğini belirtti. Ben de tek sıkıntımın 10 maçın hemen hepsinde oyun devam ederken ve iyi oynadığım halde oyundan alındığımı, bunun da moralimi bozduğunu söyledim. 'En azından bu maçların 5'inde oyunda 90 dakika kalabilseydim' diyerek, sitemde bulundum. Hocamızda kendine göre haklı olduğu nedenleri sıraladı ve benim de gönlümü aldı. Böylece var olduğu söylenen gerginlik tamamıyla sona erdi.'' 
     
</TEXT>
</DOC>
