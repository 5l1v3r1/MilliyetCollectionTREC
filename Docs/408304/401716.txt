<DOC>
<DOCNO> 401716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sonsiy07.html </URL>
<DATE> 2005/12/08/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
AKP'li Yalçınbayır, memura da konuşma hakkı istedi 
</HEADLINE>
<TEXT>

     AKP Bursa Milletvekili Ertuğrul Yalçınbayır, Dışişleri Bakanı Abdullah Gül’e, AB Reformları İzleme Kurulu Başkanı olarak bir yazı göndererek, devlet memurlarının basına bilgi ve demeç verme yasağının kaldırılmasını istedi. 
     AKP Bursa Milletvekili Ertuğrul Yalçınbayır, Dışişleri Bakanı ve AB Reformları İzleme Kurulu Başkanı Abdullah Gül’e gönderdiği yazıda, Bursa’da yaşanan bir olayı örnek gösterdi. 
     Yalçınbayır, Nilüfer Belediyesi’nde de kamu görevlisi olan Kimya Mühendisleri Odası Bursa Şubesi başkanı hakkında Bursa Büyükşehir Belediyesi’yle ilgili olarak oda başkanlarıyla yaptığı ortak basın açıklamasından sonra, Devlet Memurları Kanunu’nun 15’inci maddesinde "Devlet memurları kamu görevleri hakkında bilgi veya demeç veremezler" hükmüne aykırı davranıldığı gerekçesiyle işlem yapıldığını ettiğini bildirdi. 
     Yalçınbayır, Türkiye’nin demokratikleşme, düşünce ve düşünceyi açıklama ve örgütlenme özgürlüğü yolunda attığı adımlar dikkate alındığına uygulamanın bu değerlerle bağdaşmadığının görüleceğini vurguladı. Yalçınbayır, uygulamanın Bursa Büyükşehir Belediyesi’nin somut olayı ile sınırlı olmadığını ülke çapında benzer olayların memur sendikaları da dahil olmak üzere tüm kamu kurumu niteliğindeki meslek odalarının memur olan başkan ve üyelerini kapsadığının da bilindiğini ifade ederek, "657 Sayılı Devlet Memurları Kanununun 15’inci maddesinin değiştirilmesi suretiyle basına bilgi veya demeç verme yasağı ortadan kaldırılmalıdır. En azından devlet memuru olan sendika başkan ve üyeleri ve kamu kurumu niteliğindeki Meslek Kurumlarının başkan ve üyeleri bakımından bu yasağa son verilmelidir" dedi. 
     Yalçınbayır, yasal düzenleme yapılıncaya kadar 657 Sayılı yasanın 15’inci maddesinin 2’nci fıkrası işletilerek basına bilgi ve demeç verme yasağının idari kararla kaldırılmasının sağlanabileceğini de belirterek, Bakan Gül’den Başbakanlık bünyesinde kurulu olan Reformları İzleme Kurulu’nun konuyu incelemesini ve etkin önlemler almasını istedi. 
     
</TEXT>
</DOC>
