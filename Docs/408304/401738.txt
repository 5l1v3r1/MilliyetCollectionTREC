<DOC>
<DOCNO> 401738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sonsiy29.html </URL>
<DATE> 2005/12/08/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Genelkurmay açıklamasına Resul Tosun ne dedi 
</HEADLINE>
<TEXT>

     AK Parti Tokat Milletvekili Resul Tosun, "sivil demokrasiye yürekten inanmış bir vatandaş olarak" yazdıklarının arkasında olduğunu belirterek, "Genelkurmay Başkanlığı’nın açıklamasının muhatabı ben değilim, rahatsızlık duyanlardır. Çünkü ben, herhangi bir rahatsızlık duymuyorum" dedi. 
     Tosun, TBMM’de yaptığı yazılı açıklamada, şunları kaydetti 
     "Bugün yazılı basında çıkan haberler üzerine, Genelkurmay Başkanlığımızın açıklaması hakkında basın mensuplarının ısrarlı talepleri üzerine, aşağıdaki açıklamayı yapma ihtiyacı hissettim. 
     7 Aralık 2005 Çarşamba günü, Yeni Şafak gazetesindeki köşemde yazdığım yazımın doğru olduğuna inanıyorum. Sivil demokrasiye yürekten inanmış bir vatandaş olarak yazdıklarımın arkasındayım. Genelkurmay Başkanlığımızın, ’TSK’ya ait karargah ve kurumların Ankara içindeki konumlarından rahatsızlık duyanlar olduğu şeklinde haberlerin yer aldığı görülmüştür’ açıklamasının muhatabı ben değilim, rahatsızlık duyanlardır. Çünkü ben, herhangi bir rahatsızlık duymuyorum. 
     Benim yazım bahane edilerek böyle bir yayın yapılmıştır. Yazım dikkatlice okunursa, ordumuz aleyhine geliştirilen propagandaların önünü kesmek amacıyla Genelkurmayımıza son derece objektif bir teklifte bulunduğum görülecektir. Birileri bunu, rahatsızlık olarak algılayıp yayın yapmıştır. 
     Ben dosta güven, düşmana korku veren ordumuz ile iftihar eden bir Türk vatandaşıyım. 
     Türk Silahlı Kuvvetleri’ni, bağrından çıktığı yüce Türk ulusunun gözünden ve gönlünden uzaklaştırma gayretlerini şiddetle kınıyorum. Yazdığım yazı da bu gayretlerin önünü kesmeye yönelik, son derece objektif bir teklifti." 
     
</TEXT>
</DOC>
