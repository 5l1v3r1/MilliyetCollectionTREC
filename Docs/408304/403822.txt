<DOC>
<DOCNO> 403822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sonyas10.html </URL>
<DATE> 2005/12/15/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
New York, Türkiye reklamlarıyla renklenecek 
</HEADLINE>
<TEXT>

     New York, Noel ve yılbaşı telaşının yaşandığı dönemde Türkiye reklamlarıyla renklenecek. 
     New York’un Times Meydanı’ndaki dev ekranda 23 Aralık-1 Ocak tarihlerinde 80 kez Türkiye spotu yayınlanacak. 
     A.A muhabirinin Kültür ve Turizm Bakanlığı’ndan edindiği bilgiye göre, söz konusu dönemde 30 saniyelik Türkiye reklam spotları Times Meydanı’nda 8 kez New Yorklulara sunulacak. Günde 1.5 milyon kişinin gelip geçtiği meydanda, spotu yaklaşık 15 milyon kişinin izlemesi bekleniyor. 
     Türkiye’nin reklam spotları, bir çok büyük ekranın bulunduğu meydandaki "NBC Astrovision Ekranı"ndan New Yorklulara ulaşacak. 
     Türkiye reklamları, meydanın yılın en kalabalık zamanı olan Noel-yılbaşı arası olan dönemde yayınlanacak. 23 Aralık 2005 tarihinde başlanacak reklam spotlarının yayını, 1 Ocak 2006’da sona erecek. Bu süre içinde spotlar 80 kez yayınlanacak. 
     Dünyanın dört bir yanından turistlerin geldiği ve Broadway showları, müzikaller ve tiyatrolara giden New Yorkluların mutlaka içinden geçtikleri Times meydanından günde en az 1.5 milyon kişinin gelip geçtiği tahmin ediliyor. Meydan, yılbaşı kutlamalarının yapıldığı 31 Aralık gecesinde ise binlerce kişiyi ağırlıyor. 
     31 Aralık günü öğleden sonra 16.00’da yolların kapatıldığı, 
     çeşitli programların yapıldığı, müzik ve gösteri gruplarının yer aldığı meydan, tam bir şenlik alanına dönüşüyor. Meydandaki geleneksel yılbaşı kutlamaları, binlerce insanı renk cümbüşüyle kendine çekiyor. 
     
</TEXT>
</DOC>
