<DOC>
<DOCNO> 404108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sontur19.html </URL>
<DATE> 2005/12/16/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Orhan Pamuk'un davası durduruldu 
</HEADLINE>
<TEXT>

     Türkiye’yi Avrupa Birliği AB nezdinde zor duruma düşüren Orhan Pamuk davası Şişli Adliyesi’nde bugün yapıldı ve Şişli 2. Asliye Ceza Mahkemesi, "Ceza Muhakemesi Kanunu’nun CMK 223. maddesinin 8. fıkrası, eski TCK’nın 2. maddesinin 2. fıkrası, 159. maddenin 1. fıkrası ve 160. maddenin 2. fıkrası uyarınca kovuşturmanın izne tabi olması nedeniyle davanın durdurulmasına, dosyanın dönüşünün beklenmesine" karar verdi ve duruşmayı 7 şubat 2006 tarihine erteledi. 
     Pamuk’a destek ve protesto etmek için gelenlerin çoğunlukta olduğu duruşma sonrasında, arbade yaşandı. 
     Davanın görüleceği Şişli Adliyesi sabahın erken saatlerinden itibaren çok sayıda yerli ve yabancı basın mensubunun akınına uğradı. Adliye önüne canlı yayın araçları yerleştirildi. Adliye’nin çevresinde ve içinde, güvenlik kuvvetlerince önlemler aldı. 
     Pamuk’a destek vermeye ve davayı izlemeye gelen Avrupa Parlamentosu Yeşiller Grubu’ndan Daniel Cohn-Bendit, Cem Özdemir, Avrupa Parlamentosu AP Türkiye Raportörü Hollandalı Camiel Eurlings, Avrupa Parlamentosu Türkiye Karma Komisyonu Başkanı Joost Lagendijk’in de aralarında bulunduğu AP milletvekilleri, Türkiye’den Yaşar Kemal, Ahmet Altan, Hrant Dink’in de aralarında bulunduğu çok sayıda yazar, aydın, siyasi parti ve sivil toplum örgütü temsilcileri, gazetecilere duruşma öncesi davanın seyriyle ilgili görüşlerini aktardı. Pamuk’a destek veren açıklamalarda bulunan katılımcılar , davanın seyrinin Türkiye için önemine dikkat çekti. 
     Daha sonra, yazar Orhan Pamuk’un, İsviçre’de yayınlanan bir dergide yer alan ropörtajdaki sözleri nedeniyle "Türklüğü alenen aşağılamak" suçundan 3 yıla kadar hapis cezası istemiyle yargılanmasına başlandı. 
     

     
</TEXT>
</DOC>
