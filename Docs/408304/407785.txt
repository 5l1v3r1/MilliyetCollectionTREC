<DOC>
<DOCNO> 407785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/dunya/adun.html </URL>
<DATE> 2005/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Avusturya, AB'yi çok utandırdı 
</HEADLINE>
<TEXT>


Viyana sokakları, Bush, Chirac ve Kraliçe Elizabeth maskeleriyle cinsel ilişki pozisyonunda fotoğraflanan mankenlerin posterleriyle donatıldı. Medya ve politikacılar kampanyaya sert tepki gösterdi 

Nevsal Elevli - Londra 


3 Ekim'de Türkiye'nin Avrupa Birliği AB ile müzakerelere başlamasına çeşitli zorluklar çıkaran Avusturya, 1 Ocak'ta başlayacak AB Dönem Başkanlığı'na uluslararası yankılar yaratacak bir skandalla start verdi. 6 aylığına AB dönem başkanı olacak Avusturya'nın başkenti Viyana, 25 üyeli Birlik'i utandıracak şekilde ve ABD Başkanı George W. Bush, İngiltere Kraliçesi Elizabeth ve Fransa Cumhurbaşkanı Jacques Chirac'ı rencide edecek afişlerle donatıldı. 
Avusturya'nın hem bağımsızlık yıldönümünü hem de AB Dönem Başkanlığı'nı vurgulamak için düzenlenen sanatsal etkinlik, Avrupa'nın dünyaya bakışını yansıtmayı hedefliyor. Ancak Viyana caddelerini dolduran afişlerde yer alan ikisi kadın, biri erkek 3 model, yüzlerinde Bush, Chirac ve Kraliçe Elizabeth maskeleri olduğu halde bir evin damında birbirleriyle cinsel ilişki pozisyonunda görülüyor. Bush'u kadın modellerden biri temsil ediyor. 

Küreselleşmeye karşı 
"euroPART" adlı bir gruptan 75 Avrupalı sanatçının katıldığı etkinlik Avrupa'da yaşanan son gelişmeleri halka duyurmayı amaçlıyor. En fazla ses getiren proje ise "Avrupa'daki sosyal, tarihsel ve siyasi gelişmeleri yansıtan" 150 farklı afişin hazırlandığı "25peaces" adlı proje oldu. Liderleri cinsel ilişki içinde gösteren afişin tasarımını yapan İspanyol sanatçı Carlos Aires, "Burada küreselleşmenin doğrudan bir eleştirisi yapılıyor" dedi. Proje sorumluları da, afişlerin pornografik olduğu eleştirilerini reddetti. 
Ancak 24 Ocak'a kadar Viyana'daki 400 kadar ışıklı panoda kaldıktan sonra Salzburg'da da boy gösterecek olan afişler büyük tepki topladı. Avusturya Başbakanı Wolfgang Schüssel, afişleri çok zevksiz bulduğunu söyleyerek, proje sahiplerinden bunları toplatmasını istedi. Schüssel'in, buna rağmen afişlerin panolardan indirilmesi için kendisinin girişimde bulunmayacağı ve "bağımsız bir sanat projesi olan" afişleri yasaklayamayacağı açıklandı. 
Sosyalist Parti lideri Norbert Darabos, "AB Dönem Başkanlığı'na böyle mi başlıyoruz " dedi. Aşırı sağcı Özgürlük Partisi lideri Heinz Christian Strache de, afişlerin "grup seks fantezisi" olduğunu savundu. Kadın hakları savunucuları da Kadın İşleri Bakanı Maria Rauch Kallat'ı kadın düşmanı bu afişlere karşı harekete geçmeye davet etti. Avusturya'nın en çok satan gazetesi Kronen Zeitung, posterlerin derhal kaldırılması için çağrı yaptı. 


</TEXT>
</DOC>
