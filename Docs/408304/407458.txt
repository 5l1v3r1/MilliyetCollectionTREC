<DOC>
<DOCNO> 407458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sonyas10.html </URL>
<DATE> 2005/12/28/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Günışığı hapı mucizesi 
</HEADLINE>
<TEXT>

     Amerikalı bilimadamları, D vitamininin bazı tür kanserlerin gelişimini yüzde 50 oranında engelleyebildiğini belirlediler. 
     ABD'nin San Diego kentindeki California Üniversitesi'nde yapılan araştırmada, tüm dünyada 40 yıldır bu alanda yapılan 63 araştırma yeniden değerlendirilerek, yüksek dozda D vitamininin göğüs, yumurtalık ve bağırsak kanseri gibi yaygın kanser riskini azaltabileceği tespit edildi. 
     Kandaki D vitamini seviyesiyle kanser riski arasındaki ilişkiyi inceleyen araştırmacılar, günde 1000 uluslararası birim IU veya 25 miligram D vitamini almanın, kolon kanseri riskini yüzde 50, meme ve yumurtalık kanseri riskini de yüzde 30 düşürebileceğini kaydettiler. 
     Ancak aşırı dozda D vitamini almanın, vücutta bazı hasarlara yol açabileceğini belirten bilimadamları, günde 50 miligramdan fazla D vitamini almanın, vücudun çok fazla kalsiyum soğurması ile karaciğer ve böbreklerde hasara yol açabileceği uyarısında bulundular. 
     Vücuda gerekli D vitamininin en kolay gıda ve tablet şeklinde alınabileceğini belirten bilimadamları, vitaminin D3 adı verilen doğal şeklinin, cildin güneş ışığına maruz kalmasından sonra oluştuğunu, ancak yağlı balık, margarin ve et gibi gıdalardan da alınabileceğini kaydettiler. 
     Amerikalı bilimadamları, siyah ve beyaz ırklar arasındaki kanser oranlarını da inceleyerek, siyahlar arasında kanser oranının beyazlardan fazla olduğunu belirlediler. Bunun koyu renk derinin yeterince D vitamini üretememesinden kaynaklanabileceğine işaret edildi. 
     Yeterince güneş ışığı alamayanların, bunu gıda ve tablet şeklinde D vitamini alarak takviye edebileceklerini belirten bilimadamları, D vitamini ihtiyacının karşılanması için koyu renk derili olanların daha fazla güneşte kalabileceğini, çok açık renk derili olanlarınsa güneşte fazla kalmamaya dikkat etmeleri gerektiğini ifade ettiler. 
     Amerikalı araştırmacılar, D vitamini faktörünün kanseri önlemede gözardı edilmemesinin gerekliliğine karşın, bu alanda daha fazla araştırma yapılması gerektiğine işaret ettiler. 
     
     Yine de açık havaya çıkın... 

     Habere yer veren İngiliz The Independent, D vitaminin bu kadar ciddi bir etkisi bulunduğunun tespit edilmesiyle bazı bilimadamlarının kamu sağlığı yetkililerini derhal harekete geçmeye çağırdığını belirtti. 
     Gazete, gıdayla alınan D vitamini haplarla takviye edilse de hala ihtiyacın yarısının sadece cildin gün ışığı almasıyla karşılanabildiğine dikkat çekiyor ve açık havaya çıkmanın önemini vurguluyor. 
     
</TEXT>
</DOC>
