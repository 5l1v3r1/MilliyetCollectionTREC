<DOC>
<DOCNO> 402699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sondun43.html </URL>
<DATE> 2005/12/12/ </DATE>
<TIME> 23.10 </TIME>
<AUTHOR>  </AUTHOR>
<HEADLINE>
İngiltere Savunma Bakanı Reid Irak'ta taktik hatası yapıldı 
</HEADLINE>
<TEXT>

     İngiltere Savunma Bakanı John Reid, Irak'taki koalisyon birliklerinin bir dizi taktik hatası yaptığını, ancak Irak'a girilmesi konusundaki stratejik amaçlarının sağlam olduğunu bildirdi. 
     Reid, parlamentoda yaptığı konuşmada, Irak ordusunun dağıtılması gibi konuların daha iyi ele alınmış olması gerektiğini belirterek, Saddam Hüseyin'in devrilmesiyle de dünyanın ve Irak halkının omzundan büyük bir yükün kalktığını ifade etti. 
     Bir soru üzerine Irak'taki bazı değişikliklerin aşırı ve hızlı yapıldığını belirten Reid, ancak şimdi bunların bir noktada tersine çevrildiğini ifade ederek, örnek olarak Irak ordusunda önceden hizmet vermiş bazı askerlerin görevlerine geri alınmalarını gösterdi. 
     Reid, Irak'taki yerleşik düşmanın üstesinden gelmek için birliklerin daha fazla olması gerektiği görüşünde olduğunu da belirtti. 
     Irak'ta özgürlük, demokrasi ve güvenlik konularında doğru görüşün izlendiğinden şüphesi olmadığını belirten Reid, Saddam Hüseyin devrildiği zaman tehdidin uzaklaştırıldığı ve Irak halkının sırtındaki yükün kaldırıldığı görüşünü yineledi. 
     
</TEXT>
</DOC>
