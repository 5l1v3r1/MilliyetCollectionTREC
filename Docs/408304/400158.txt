<DOC>
<DOCNO> 400158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/siyaset/asiy.html </URL>
<DATE> 2005/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hesaplar şaştı 
</HEADLINE>
<TEXT>


Başbakan Recep Tayyip Erdoğan, trafik kazalarının yüzde 80'inin alkollü araç kullanmaktan kaynaklandığını öne sürdü. Ancak istatistikler Erdoğan'ı doğrulamıyor 

ANKARA Milliyet 


Başbakan Recep Tayyip Erdoğan, içki sınırlamaları ve yasaklarıyla tartışma konusu olan AKP'li belediyelerin "anayasa emrini yerine getirdiklerini" savundu. 
Erdoğan, AKP MKYK öncesi gazetecilerin sorularını yanıtladı. Milliyet'in manşetten duyurduğu, İçişleri Bakanlığı'nın illerde "içkili yer bölgesi" tespit edilmesi yönündeki genelgesi kastedilerek, "Kırmızı sokak adı altında içki yasağıyla ilgili genelge hazırlandığı ifade ediliyor. Daha önce söyledikleriniz bu yönde değildi. Ne düşünüyorsunuz " sorusu üzerine Erdoğan şunları söyledi 
"Bu yeni bir olay değildir. İlgili yasa zaten var. Yasanın detaylandırılması yapılıyor. Ruhsat alma noktasında, hiçbir belediyenin, hangi partiden olursa olsun, şartlarına uygun olması halinde içki ruhsatı vermeme yetkisi yoktur. Bu şartlar da, ağırlıklı olarak hijyen şartları ve mutfaktaki hazırlıklardır. Bunlar yerine getirildikten sonra her belediye ruhsatını verir. Partimin belediyeleri de olumsuz tavır içine giremez." 

'Kazalar alkolden' 
"Anayasa'nın 58. maddesini belediyelerin yerine getirmesinden daha tabii bir şey olamaz. Bugün trafikte en büyük kaza sebebini araştırdığımızda, yüzde 80'inin alkollü araç kullanmaktan kaynaklandığını görüyoruz. Kaldı ki içki almak isteyenler, belediyenin dışındaki tesislerden alabilir. İlla belediyede mi olması lazım Belediyenin devlet kuruluşu olarak, hiçbir zaman kötü örnek olmaması gerekir. Belediyelerimiz de Anayasa'nın emrini, gereğini yerine getiriyorlar. Bu tartışma konusu olmaktan çıkarılmalıdır." 

100 kat fazla söyledi 

Erdoğan'ın, alkollü araç kullanımından kaynaklı kazalara ilişkin iddiasının, resmi kayıtların tam 100 kat üzerinde olduğu saptandı. Emniyet Genel Müdürlüğü'nün resmi rakamlarına göre, 1 Ocak-31 Ekim 2005 arasında yurt genelinde 459 bin 734 trafik kazası meydana geldi. Bu kazaların nedenleri içinde ilk sırayı, 84.445 adet ve yüzde 18.37 oranıyla "arkadan çarpma" aldı. Aynı dönemde "alkolden kaynaklanan" 3690 kaza yüzde 0.80, "hatalı sollama"dan kaynaklanan 2567 kaza yüzde 0.56 oranıyla resmi istatistiklerde yer aldı. 

İşte 58. madde 

Anayasa'nın "Gençliğin Korunması" başlıklı 58. maddesi şöyle 
"Devlet, istiklal ve cumhuriyetimizin emanet edildiği gençlerin müspet ilim ışığında, Atatürk ilke ve inkılapları doğrultusunda ve devletin ülkesi ve milletiyle bölünmez bütünlüğünü ortadan kaldırmayı amaç edinen görüşlere karşı yetiştirme ve gelişmelerini sağlayıcı tedbirler alır. Devlet, gençleri alkol düşkünlüğünden, uyuşturucu maddelerden, suçluluk, kumar ve benzeri kötü alışkanlıklardan ve cehaletten korumak için gerekli tedbirleri alır." 

HUKUKÇULARDAN TEPKİ 
'Zıkkımlanın diyorlar' 

GÖKÇER TAHİNCİOĞLU Ankara 

Başbakan'ın, bazı belediyelerin tesislerinde içki yasağı koyması ve içkili alanları kent merkezi dışına taşımasına yönelik kararları Anayasa'nın "gençliğin korunması" başlıklı 58. maddesine dayandırmasına hukukçulardan itiraz geldi. 
Anayasa hukukçularının görüşleri şöyle 
Prof. Dr. Necmi Yüzbaşıoğlu Gençler derken 18 yaşından küçükler kastedilir. Başbakan'ın yorumu doğru değil. "Eğitim kurumlarının yakınında bu tür yerler açılmaz" diyebilirsiniz. Bu, gençleri korumak bakımından bir güvencedir. Gençlerin bu tür yerlere alınamayacağı gibi tedbirler getirebilirsiniz. Bunların hepsi 58. maddeye girer. Ama belli bölgeler belirlenip, "alın burada zıkkımlanın" gibi bir şey anlıyorum ben buradan. Önce bunları belli yerlere sıkıştırıp, sonra herkese yönelik içki yasağı koymanın bir yolu gibi geliyor bana. İnsanları tecrit ediyorlar. Sosyal baskılar oluşur. Yarın tüm kurumlara yayılır, ayrımcılığa yol açar. Anayasa'daki düzenleme belediyeye yasak koyma hakkı tanımaz. Prof. Dr. Zafer Üskül Gençlerin korunmasıyla ilgili hüküm, sosyal ve ekonomik içerikli haklar arasında yer alan bir hüküm. Ancak gençlerin korunması içki yasağı anlamına gelmez. Gençlerin belli bir yaşa kadar alkollü içki satılan yerlere girmeleri, içki satın almaları engellenebilir. Madde, içki verilen yerlerin yasaklanması ve kentin dışına çıkarılması şeklinde yorumlanamaz. İçkiyi yasaklama niyeti söz konusu maddeye sığınılarak uygulanmaya çalışılmaktadır. Başbakan "Şartları uyanlara ruhsat veriyoruz" diyor, ama uyulması mümkün olmayan şartlar getiriliyor. Prof. Dr. Yılmaz Aliefendioğlu Anayasa'dan önce belediyenin görevleri arasında böyle bir yasak yetkisinin bulunması gerekir. Böyle bir yetki yok. Belediyelerin kendiliğinden bir karar alabilmesi için bu konunun bir kanunla düzenlenmesi lazım. 

</TEXT>
</DOC>
