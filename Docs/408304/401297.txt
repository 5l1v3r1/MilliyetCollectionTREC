<DOC>
<DOCNO> 401297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sondun18.html </URL>
<DATE> 2005/12/07/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Saddam duruşmaya çıkmadı, mahkeme görevlisinin oğlu kaçırıldı 
</HEADLINE>
<TEXT>

     Irak'ın devrik lideri Saddam Hüseyin, Duceyl katliamıyla ilgili yargılanmakta olduğu davada bugünkü duruşmayı boykot etti. 
     Mahkeme yetkililerinin verdiği bilgiye göre Saddam Hüseyin, mahkemeye çıkmayı reddederken, savunma avukatları ve yargıçlar arasında da bu konuda görüşmeler yapıldı, ancak sonuç alınamadı. 
     Yargıçlar, Saddam Hüseyin'in bu tutumu karşısında, mahkemeye onun gıyabında devam edip etmeme kararını görüşüyor. 
     Saddam Hüseyin, dünkü duruşmada, kendisine ve yargılanan diğer 7 kişiye adil davranılmadığını belirterek, ''Cehenneme gidin'' demiş ve bugünkü duruşmayı boykot edeceğini söylemişti. 
     
     GÜVENLİK GÖREVLİSİNİN OĞLU KAÇIRILDI 

     Bu arada, Saddam Hüseyin'in yargılandığı mahkemede görev yapan bir güvenlik görevlisinin oğlu kaçırıldı. 
     Irak polisi, güvenlik görevlisinin 8 yaşındaki oğlunun, Bağdat'taki evinin önünden kaçırıldığını söyledi. 
     Polis, kaçırılma olayının, Saddam Hüseyin'in davasıyla ilgisi olup olmadığı konusunda henüz bir bilgiye ulaşmadıklarını kaydetti. 
     Irak'ta, 2003 yılında başlayan savaştan sonra, çoğunluğu çocuk binlerce Iraklı fidye talebiyle kaçırıldı. 
     
</TEXT>
</DOC>
