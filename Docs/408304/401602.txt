<DOC>
<DOCNO> 401602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/yazar/sazak.html </URL>
<DATE> 2005/12/08/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Solda yenilenme 
</HEADLINE>
<TEXT>


DİSK'nin Bolu'da başlattığı konferanslar dizisinin ikincisi 10 Aralık'ta İstanbul Dedeman Oteli'nde 'Solda Yenilenme' adıyla yapılacak. Süleyman Çelebi'nin açış konuşmasıyla başlayacak toplantıya SHP ve CHP eski genel başkanları Erdal İnönü ve Altan Öymen'in de katılmaları bekleniyor. 
Erol Tuncer'in yöneteceği oturumda Prof. Burhan Şenatalar, 'Solda Yenilenme', Prof. İbrahim Kaboğlu, 'Demokratikleşme ve Siyasal Sistem', Prof. Fuat Keyman, 'Türkiye'de Sol ve Gelecek' konulu bildirileri sunacaklar. 
Öğleden sonra üç panel yapılacak. 'Ekonomi ve Sosyal Politikalar' panelini Prof. Kuvvet Lordoğlu yönetecek. Panelde Prof. Erol Katırcıoğlu ve Prof. Ayşe Buğra, iktisat politikaları ve yoksullaşmayı tartışacaklar. 
'Siyasal Katılım, Gençlik ve Kadın' konulu paneli de Prof. Fatmagül Berktay yönetecek. Kadınları Yrd. Doç. İpek İlkkaracan, gençliği Yrd. Doç. Kemal Işık anlatacak. Tarık Akan'ın yöneteceği 'Kültür ve Sanat' panelinin konuşmacıları, Rutkay Aziz, Meral Okay ve Pelin Batu. 
Bolu-Koru Otel'de DİSK Başkanlar Kurulu üyeleriyle, sınırlı sayıda akademisyen bir araya gelmişti. 10 Aralık Dedeman buluşması, siyasilerin de yer aldığı 300 dolayında katılımcıyla düzenlenmiş. 
DİSK, Türkiye solunun birlikteliği ve yeni yapılanmalar konusunda 'kolaylaştırıcı' bir rol üstlenmiş durumda. Kamuoyunda bu rol, DİSK'in kuracağı bir partinin hazırlığı olarak algılansa da bu sürecin sonunda nasıl bir proje ortaya çıkacağı henüz belirsiz. DİSK bu aşamada, Türkiye'nin ihtiyaç duyduğu açılımların, sol muhalefet ve iktidar alternatifi çıkarmanın sancısını çeken çevrelere bir ufuk açıyor. Solun geleceğini düşünen insanları ortak platformda buluşturuyor. 
Siyaseti sadece CHP kurultaylarına endeksleyen ve çözüm üretmekten uzak, kulis faaliyeti olarak gören klasik anlayışa göre DİSK çağdaş bir yöntem izliyor. Solda partileşme ihtiyacı olup olmadığı tartışmasını topluma açıyor. Tavanda değil de tabandaki dalgalanmayı görmeye çalışıyor. Tartışmayı Anadolu'ya taşıyor. 
Prof. Keyman'ın toplantı öncesinde Radikal İki'de solun önündeki üç seçenekten söz etmesi çerçeveyi çiziyor 
1- Küreselleşme, modernleşme ve demokratikleşme süreçlerine karşı, CHP'nin de içinde yer aldığı 'devlet merkezci ve milliyetçi sol ideoloji.' 
2- İngiliz İşçi Partisi'ni üç dönemdir iktidarda tutan, 'Üçüncü Yol ideolojisi.' 
3- AB sürecinde 'demokratikleşme ve sosyal adalet' temelinde siyasi çözümler üretmeyi hedefleyen üçüncü seçenek. 
Hangi sol 10 Aralık'ı bekleyelim. 



</TEXT>
</DOC>
