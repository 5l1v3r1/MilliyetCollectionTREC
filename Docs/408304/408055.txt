<DOC>
<DOCNO> 408055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sontur25.html </URL>
<DATE> 2005/12/30/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Hizb-ut Tahrir duruşması başladı 
</HEADLINE>
<TEXT>

     Yasadışı Hizb-ut Tahrir örgütü adına gösteri yaptıkları öne sürülen sanıklar hakkında açılan davanın ilk duruşması başladı. 
     Fatih Camii avlusundaki gösteriye ilişkin daha önce aynı mahkemede, aynı ceza maddesinden açılan 6’sı tutuklu 7 sanığın yer aldığı 4 ayrı davayı öncelikle görüşen İstanbul 10. Ağır Ceza Mahkemesi, bu dava ile birleştirilmelerine karar verdi. Ardından, birleşen dosyalarla birlikte toplam 26 sanığa ulaşan davanın duruşmasına geçildi. 
     Tutuklu 20 sanıktan 19’unun katıldığı duruşma sürüyor. 
     Bu arada, duruşmaya getirilen tutuklu sanıklardan bazılarının nezarethane bölümüne alınırken tekbir getirdiği ve slogan attığı görüldü. 
     Öte yandan, duruşma öncesi, bazı sanıkların avukatlığını yapan Osman Karahan ile polis barikatının bulunduğu yerde kendisinden avukatlık kimliğini göstermesini isteyen bir polis yetkilisi arasında gerginlik yaşandı. 
     Polise "Siz mahkeme başkanı mısınız " dediği ileri sürülen Karahan, üzerinden avukatlık kimliği çıkmayınca adliyedeki polis karakoluna götürüldü. Karahan hakkında burada tutanak tutuldu. 
     Daha sonra basın mensuplarına açıklama yapan Karahan, sözlerinin yanlış anlaşıldığını ifade ederek, 45 dakika gözaltında tutulduğunu kaydetti. 
     
</TEXT>
</DOC>
