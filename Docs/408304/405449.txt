<DOC>
<DOCNO> 405449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sontur05.html </URL>
<DATE> 2005/12/21/ </DATE>
<TIME> 07.25 </TIME>
<AUTHOR>  </AUTHOR>
<HEADLINE>
Öğretmen narkozdan öldü 
</HEADLINE>
<TEXT>

     ERSİN ERCAN, MUTLU YUCA Bolu DHA 

Bolu’da, halı sahada oynanan maç sırasında ayağında "aşil tendom" yırtığı meydana gelen öğretmen Cengiz Buyruk 31 , ameliyat olacağı özel bir hastanede verilen narkoz sonucu kalbi durarak yaşamını yitirdi. 
     Uzman Dr. Turgut Coşan, Buyruk’un kalbinin narkoz verilir verilmez durduğunu belirterek, "Anestezi uygulamalarında bazen böyle olaylar olabilir. Çok az rastlanan bir durum. Bizim herhangi bir ihmalimiz söz konusu değil" dedi. 
     Buyruk’un yakınlarının, fazla narkoz verildiğini iddia etmesi üzerine Cumhuriyet Savcısı soruşturma başlatırken, ceset Adli Tıp Kurumu’na gönderildi. 
     Düzce’nin Kaynaşlı İlçesi’ndeki Dipsizgöl İlköğretim Okulu’nda sınıf öğretmeni olarak görev yapan bir çocuk babası Buyruk, bir ay önce halı sahada arkadaşlarıyla futbol oynarken sağ ayak topuğuna darbe aldı. Buyruk, topuğundaki ağrının geçmemesi üzerine 15 gün önce Bolu’da bulunan özel Köroğlu Tıp Merkezi’ne başvurdu. Çekilen emar sonucunda Buyruk'un ayağında aşil tendom yırtığı tespit edilince, ameliyat kararı alındı. 
     Buyruk, ameliyat için önceki sabah hastaneye geldi, yapılan tahlillerin ardından akşam saatlerinde ameliyathaneye alındı. Anestezi uzmanı Coşan tarafından narkoz verilen Buyruk’un kalbi durdu. Doktorlar, Buyruk’u hayata döndürmek için 1 saat 45 dakika müdahalede bulundu ancak tüm çabalara rağmen kurtaramadı. Hastanede ağabeyinin ameliyattan çıkmasını beklerken ölüm haberiyle yıkılan Candaş Buyruk, ağabeyinin fazla narkoz nedeniyle yaşamını yitirdiği iddiasıyla polise başvurdu. 
     
</TEXT>
</DOC>
