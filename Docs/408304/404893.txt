<DOC>
<DOCNO> 404893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/siyaset/asiy.html </URL>
<DATE> 2005/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
NATO PKK terörist 
</HEADLINE>
<TEXT>


Tüm NATO üyelerinin PKK'yı terörist örgüt olarak kabul ettiğini belirten NATO Genel Sekreteri Scheffer, bu konuda kolektif mücadeleyi gerektiren 5. maddeyi ise işletemeyeceklerini söyledi 

UTKU ÇAKIRÖZER Ankara 


NATO Genel Sekreteri Jaap de Hoop Scheffer, tüm NATO üyelerinin PKK'yı terörist örgüt olarak kabul ettiklerini ancak Kara Kuvvetleri Komutanı Orgeneral Yaşar Büyükanıt'ın talep ettiği şekilde PKK ile mücadelenin tüm üyelerin kolektif mücadelesini gerektiren NATO Anlaşması'nın 5. maddeleri kapsamına giremeyeceğini açıkladı. 
Ankara'da dün Başbakan Recep Tayyip Erdoğan, Dışişleri Bakanı Abdullah Gül ve Milli Savunma Bakanı Vecdi Gönül ile görüşmelerinin ardından Milliyet'e konuşan Scheffer, şunları söyledi 

PKK konusunda NATO'nun tavrı nedir 
- Ne benim ne de üyelerin kafasında PKK'nın terör örgütü olduğundan en ufak bir şüphe yok. Kesinlikle terör örgütüdür. ABD, AB ve BM'nin listelerinde yer alıyor. NATO'nun 2003 tarihli belgesinde de yer alıyor. Şimdi bu belgeyi gözden geçiriyoruz. 

'Bağ yok' 
NATO şartının bir üyenin güvenliğini tehlikeye sokan tehdide karşı siyasi danışma ve ortak mücadelesini öngören 4. ve 5. maddesi PKK konusunda işletilebilir mi 
NATO'nun Akdeniz'deki deniz operasyonlarında teröre karşı işletildi. Ama PKK konusuyla 4. ve 5. maddeler arasında bir bağ görmüyorum. PKK'nın terörist olduğu ve mücadele edilmesi gerektiğinde hemfikiriz. Ama 4. ve 5. maddeler NATO operasyonlarıyla ilgili ve PKK ile doğrudan ilgisi yok. 

Atatürk Türkiye'si 
NATO'nun dönüşümünde Türkiye'nin rolü ne olacak 
- Türkiye NATO'nun sadece askeri değil aynı zamanda siyasi bir organizasyona dönüşümünde çok önemli bir role sahip olacak. Atatürk'ün kurduğu modern Türkiye içinde bulunduğu kırılgan bölgede katıldığı uluslararası operasyonlarla bölge ülkelerine örnektir. 

Türk ordusunu nasıl değerlendiriyorsunuz 
- Afganistan ve Kosova'da gözlerimle gördüm ki çok iyi performansları var. Çok yetenekli ve becerikliler. NATO misyonlarının başarısı için vazgeçilmez öneme sahipler. 

Kıbrıs sorunu NATO-AB işbirliğinin önünde engel mi 
- Ben dans bilmem ama tango için iki kişi olması gerektiğini bilirim. NATO-AB işbirliğinin başarılı olabilmesi için de sadece Ankara'da değil, Rum Kesimi ve Brüksel'de de çözüm arayışları olmalıdır. 

ABD birlikleri çekilirse Irak'ta NATO varlığı artacak mı 
- NATO Irak güvenlik güçlerine eğitim ve teçhizat sağlamaktadır ve böyle olmaya devam edecek. ABD'nin çekileceğine dair bir haber almadık. Ama Irak'ta meşru seçimlerin yapılması başarıdır. Herkes siyasi sürece destek vermeli. 

NOTLAR 
Gazeteciler protesto etti 

Scheffer Bilkent Üniversitesi'nde öğrencilere seslendi. Üniversite yetkilileri, gazetecilerin yerlerini öğrencilere bırakarak konuşmayı ayakta izlemelerini isteyince, medya mensupları salonu toplu olarak terk etti. Basın Konseyi, gazetecilerin oturdukları yerden kaldırılmalarını "kaba bir davranış" olarak nitelendirdi. Siyasal Bilgiler Fakültesi'nde konuşma yapması önerisi reddedilen Scheffer, NATO'nun web sayfasında da yayımlanan konuşmasında, Bilkent için, "Bu üniversite Avrupa ve Amerikan üniversiteleriyle yarışıyor" değerlendirmesinde bulundu. Scheffer, Erdoğan'la yaptığı görüşmede Pakistan'a yapılan yardımlar için İncirlik Üssü'nün kullandırılması konusunda teşekkür etti. Erdoğan da terörle mücadele konusunda etkin rol oynanması gerektiğine dikkat çekti. 

</TEXT>
</DOC>
