<DOC>
<DOCNO> 404704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/soneko24.html </URL>
<DATE> 2005/12/19/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Ramstore'un Rusya yatırımları sürüyor... 
</HEADLINE>
<TEXT>

     Şah Tanyeri AA 

Rusya'nın Avrupa'ya açılan kapısı olarak nitelendirilen St. Petersburg'da 4. Ramstore törenle açıldı. 
     Koç Holding Şeref Başkanı Rahmi Koç, resmi açılış töreninde yaptığı konuşmada, St. Petersburg'a ilk olarak 1971'de günü birlik geldiğini, o zamanki Leningrad ile bugünkü St. Petersburg'un bambaşka şehirler olduğunu söyledi. 
     Rahmi Koç, tarihi ve estetiği olan, büyüleyici bir şehir olarak nitelediği St. Petersburg'da yatırım yapmanın kendilerine ayrı bir gurur verdiğini, kendilerini buranın bir parçası olarak gördüklerini kaydetti. 
     Rusya ekonomisinin, yüzde 6 büyümesi ve bunun sürdürülebilir olmasından dolayı dünyaya örnek olarak gösterilen bir model olduğunu vurgulayan Koç, bu durumun yabancı sermayeyi ülkeye çektiğini, kendilerinin de 1997 yılında bu cazibeyi hissettiklerini ifade etti. 
     Koç, 1997'den beri ortakları Enka ile yatırım yaptıklarını anlatarak, ''Rusya'daki kriz döneminde moralimiz bozulmadı. Ülkeyi terk etmedik. Yatırımlara devam ettik. Rus insanının azmine inandık. Sayısı 50'ye ulaşan Ramstore'lar bu inancın ve güvenin eseridir'' diye konuştu. 
     St. Petersburg'da ilk mağazayı 2004 yılında açtıklarını, bugünkü açılışla mağaza sayısının 4'e ulaştığını aktaran Koç, 2 sene içinde 35 bin ürünü dünya standartlarında en iyi kalitede sundukları mağaza sayısını 10'a çıkarmayı hedeflediklerini kaydetti. 
     
     30 MİLYON DOLARLIK YATIRIM 
     Rahmi Koç, 41 bin 400 metrekare büyüklüğündeki alışveriş merkezinin 30 milyon dolarlık yatırımla gerçekleştirildiğini bildirdi. 
     Koç, konuşmasında ilk günden itibaren yatırımları teşvik eden belediye yetkilileri ve ortakları Şarık Tara'ya teşekkür etti. 
     Enka Holding Şeref Başkanı Şarık Tara da, Enka olarak Rusya Federasyonu'na hiç kimseye nasip olmayacak kadar alıştıklarını söyledi. 
     Şarık Tara, St. Petersburg'dan Shalin'e kadar geniş bir coğrafyada 12 bin işçiyle çalıştıklarını anlatarak, Rusya'daki işlerini çok sevdiklerini, pasaj restorasyonuyla başladıkları Rusya Federasyonu'nda bugüne kadar 3.5 milyon metrekarelik inşaat yaptıklarını, 20 yıl içinde hiç kimseyle hiçbir problem yaşamadıklarını ifade etti. 
     Moskova'da yaptıkları işin hacmini St. Petersburg'da da yapma temennisinde bulunan Tara, Koç Grubu ile tek bir firma gibi ortak çalıştıklarını, Koç ailesiyle de yakın olduğunu ifade etti. 
     Tara, 50. Ramstoru'u açmaktan da çok mutlu olduklarını dile getirdi. 
     
     ''MAĞAZA AÇILMASI TEKLİFİNDE BULUNULUYOR'' 
     Koç Holding Gıda-Perakendecilik ve Turizm Grubu Başkanı Ömer Bozer de, Ramstore markasının Rusya'da bilinen ve sevilen bir marka haline geldiğini, bunun güzel tarafının yerel marka olarak bilinmesi olduğunu vurguladı. 
     Bozer, Ramstore'ların sadece alışveriş açısından değil sosyal yaşamın da bir parçası haline geldiğini belirterek, kentlerini canlandırmak isteyen yerel yöneticilerin Ramstore mağazası açılması için kendilerine tekliflerde bulunduklarını söyledi. 
     Türkiye'nin Moskova Büyükelçisi Kurtuluş Taşkent ise Ramstore'ların gelişimini Türkiye ile Rusya arasındaki ilişkilerin ve ticaretin gelişiminin bir göstergesi olarak gördüğünü kaydetti. 
     Taşkent, Ramstore'ların sayısının artışının Türkiye ile Rusya arasındaki ticaretin arttığını gösterdiğini ifade ederek, bu yıl itibariyle Rusya'daki Türk yatırımları tutarının 2.5 milyar dolara çıktığını, Türkiye-Rusya ticaret hacminin de yıl sonunda 15 milyar dolara ulaşacağını bildirdi. 
     
     RUSYA'NIN SÜPER STARI KIRKOROV DA KATILDI 
     200 yıldan fazla Rusya'ya başkentlik yapan ve geçtiğimiz günlerde 300. yıldönümünü kutlayan, 60 üniversite ve 100 tiyatroyla ülkenin kültür başkenti olarak bilinen, 200 sarayın bulunduğu St. Petersburg'daki açılışa, Rusya'nın süper starı ve Tarkan'ın Rusça'ya çevrilen şarkılarını söyleyen Philip Kirkorov da katıldı. 
     Mağazanın açılışını Koç Holding Şeref Başkanı Rahmi Koç, AK Parti İstanbul Milletvekili Nevzat Yalçıntaş ile Philip Kirkorov gerçekleştirdi. 
     Son 3 ayda Rusya'da 8 Ramstore açılışı gerçekleştirildi. Böylece Rusya'daki Ramstore sayısı 50'ye, 5 ülkedeki Ramstore sayısı ise 62'ye yükselmiş oldu. 
     Ramstore Alışveriş Merkezi Udelny Park içinde 35 bin ürün çeşidinin yer aldığı 6 bin 600 metrekarelik Ramstore'un yanı sıra, aralarında dünyaca ünlü markaların da bulunduğu 50 mağaza bulunuyor. 
     St. Petersburg'da Ramstore Alışveriş Merkezi Udelny Park'ın yanı sıra Gulliver Ticaret Merkezi'nin içinde, Petrogradsky bölgesinde ve Frunzenskaya bölgesinde 3 Ramstore daha bulunuyor. 
     Ramstore Alışveriş Merkezi Udelny Park, Rusya'nın Avrupa'ya açılan kapısı olarak nitelendirilen St.Petersburg'u, Primorsky bölgesinde Finlandiya'ya bağlayan ana otoban üzerinde yer alıyor. 
     Ramstore'un resmi açılış törenine aralarında Koç Holding Yönetim Kurulu Üyesi Semahat Arsel, Koç Holding Yönetim Kurulu Başkan Vekili Temel Atay, Koç Holding Dayanıklı Tüketim ve İnşaat Grubu Başkanı Bülent Bulgurlu, Migros Yönetim Kurulu Üyeleri Nüsret Arsel, Uğur Çatbaş ve Oktay Irsıdar, Migros Genel Müdürü Aziz Bulgu, Petersburg Primorosky Belediyesi Başkan Vekili Aleksey Pestsov ile Rusya'daki iş dünyasının önde gelen isimlerinin de aralarında bulunduğu çok sayıda kişi katıldı. 
     
</TEXT>
</DOC>
