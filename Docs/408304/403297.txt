<DOC>
<DOCNO> 403297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sondun03.html </URL>
<DATE> 2005/12/14/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Suriye, köşeye sıkıştırılıyor... 
</HEADLINE>
<TEXT>

     Lübnan’ın eski başbakanı Refik Hariri’ye düzenlenen suikasti soruşturan BM Uluslararası Bağımsız Soruşturma Komisyonu Başkanı Alman savcı Detlev Mehlis, Suriye’yi soruşturma komisyonuyla yeterince işbirliği yapmamakla suçladı. 
     BM Genel Sekreteri Kofi Annan’ın da hazır bulunduğu BM Güvenlik Konseyi’ne soruşturma bulgularını içeren son rapor konusunda brifing veren Mehlis, Lübnanlı yetkililerin soruşturma komisyonunun çalışmalarını kolaylaştırmak için mümkün olan her türlü kolaylığı gösterdiğini kaydetti. 
     Soruşturma kapsamında bugüne kadar 500’den fazla tanığı dinlediklerini kaydeden Mehlis, dün Lübnan’da suikaste kurban giden milletvekili ve gazeteci Cibran Tüeyni ile de bu bağlamda görüştüğünü söyledi. 
     Suriye ile soruşturma komisyonu ilişkilerinin sürekli çatışmacı bir atmosferde olduğunu belirten Mehlis, bunun da yürütülen soruşturmada karmaşaya ve gecikmelere yol açtığını ifade etti. 
     Güvenlik Konseyi’nin, daha önce aldığı kararla, Suriye’yi soruşturma komisyonuyla "tam ve şartsız" işbirliğine çağırdığını hatırlatan Mehlis, komisyonun 5 önemli Suriye yetkilisiyle ancak bir hafta önce Viyana’da görüşebildiğini kaydetti. 
     Mehlis, soruşturma komisyonunun görev süresinin 6 ay daha uzatılmasını desteklediğini belirtti. 
     
     SURİYE TEMSİLCİSİ 

     Mehlis’in brifinginden sonra Güvenlik Konseyi’nde bir konuşma yapan Suriye’nin BM Daimi Temsilcisi Faysal Mikdad ise Suriye’nin hem Hariri, hem de Tueyni suikastlerini kınadığını tekrarladı. 
     Bu suikastlerin Suriye hükümetini suçlayabilmek için düzenlendiğini savunan Mikdad, Güvenlik Konseyi’nin aldığı karar doğrultusunda Suriye’nin soruşturma komisyonuyla işbirliği yükümlülüklerine bağlı olduğunu ifade etti. 
     Suriye’nin soruşturma komisyonunun görevini yerine getirmesine yardımcı olduğunu ve tam işbirliği gösterdiğini söyleyen Mikdad, bu işbirliğinin komisyonla Suriyeli yetkililer arasında yapılan yazışmalarda da açıkça görülebileceğini anlattı. 
     
     ABD’Lİ BOLTON 

     Bu arada Güvenlik Konseyi toplantısına girmeden önce gazetecilere açıklama yapan ABD’nin BM Daimi Temsilcisi Büyükelçi John Bolton, Suriye’nin Hariri suikastini soruşturan uluslararası soruşturma komisyonuyla işbirliği konusunda üzerine düşenleri yerine getirmediğini söyledi. 
     Suriye’nin soruşturma komisyonuyla bugüne kadar göstermiş olduğu işbirliğinin tatmin edici olmaktan uzak olduğunu savunan Bolton, "Güvenlik Konseyi aldığı kararla Suriye’den işbirliği yapmasını istedi, ancak Suriye bu talebi yerine getirmedi" dedi. 
     Bolton, Suriye’ye yaptırımlar uygulanıp uygulanmayacağı sorusuna ise "Suriye hükümeti sadece baskılar karşısında harekete geçiyor" yanıtını verdi. 
     Soruşturma kapsamının genişletilerek Lübnan’da düzenlenen diğer siyasi suikastleri de kapsamasını istediklerini ifade eden Bolton, ancak Lübnan hükümetinden Güvenlik Konseyi’ne bu yönde bir resmi talep mektubunun henüz gelmediğini kaydetti. 
     
</TEXT>
</DOC>
