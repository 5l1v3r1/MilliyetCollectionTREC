<DOC>
<DOCNO> 406306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/son/sontur08.html </URL>
<DATE> 2005/12/24/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Özellişterme sonucu işsiz kalanlar için son 1 hafta... 
</HEADLINE>
<TEXT>

     Özelleştirme uygulamaları nedeniyle işini kaybeden sürekli ve geçici işçilerin yeniden istihdamı için tanınan başvuru süresi 31 Aralık’ta sona eriyor. 
     Konuyla ilgili kararname gereği, 1 Ocak 1992-20 Ekim 2004 tarihleri arasında gerçekleştirilen özelleştirme uygulamaları sonucu iş akdi feshedilenlerin, yıl sonuna kadar Özelleştirme İdaresi Başkanlığı’na başvurmaları gerekiyor. 
     Başvuru sahipleri, 657 sayılı Devlet Memurları Kanunu’nun 4. 
     maddesinin C fıkrası gereği "geçici personel" olarak ve "Özelleştirme Uygulamaları Sonucunda İşsiz Kalan ve Bilahare İşsiz Kalacak Olan İşçilerin Diğer Kamu Kurum ve Kuruluşlarında Geçici Personel Statüsünde İstihdam Edilmelerine İlişkin Esaslar" çerçevesinde istihdam edilecek. Türk-İş, sürenin 31 Aralık’ta sona ereceğini hatırlatan bir yazıyla, teşkilatlarını uyardı. Yazıda, bu durumda olanların işten atılma belgeleri ile birlikte yıl sonuna kadar Özelleştirme İdaresi Başkanlığı’na başvurmaları gerektiği kaydedildi. Başvuru için, ayrıca nüfus cüzdanı fotokopisi, öğrenim belgesi, sosyal güvenlik kurumlarından alınmış hizmet cetveli gerekiyor. Posta ile yapılacak başvurularda yaşanabilecek gecikmeler dikkate alınmayacak. Özelleştirme İdaresi Başkanlığı da "www.oib.gov.tr" internet adresinde konuyla ilgili duyuruya ve başvuru formuna yer veriyor. Başkanlığın verilerine göre, kuruma şu ana kadar 2 bin 590 kişi başvuruda bulundu. Bakanlar Kurulu’nun, 22 Aralık 2005 tarihinde Resmi Gazete’de yayımlanan kararına göre, özelleştirme uygulamaları sonucunda işsiz kalan ve kalacak azami 2 bin 565 kişi, "bir mali yılda 10 ayı geçmeyecek" şekilde geçici personel olarak sözleşmeli çalıştırılabilecek. 
     
</TEXT>
</DOC>
