<DOC>
<DOCNO> 406637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sondun22.html </URL>
<DATE> 2005/12/26/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Liberation'dan içki yasağı yorumu Ya şeriat, ya rakı 
</HEADLINE>
<TEXT>

     Fransız basını Gençlik Parkı’nın yeni hali konusunda Ankaralılar’dan çok tasalandı, Liberation "Gençlik Parkı’ndaki içki yasağı Atatürk’ün kurduğu başkente meydan okuma gibi" dedi. Fransız Liberation gazetesi, Türkiye’deki içki yasağına ilişkin gelişme ve tartışmaları değerlendirirken "Ya şeriat ya rakı. Türkiye bir seçim yapmalı" diye yazdı. 
     Türkiye’de içki yasağı tartışmalarının yurt dışındaki yankıları sürüyor. Fransız Liberation gazetesi, Türkiye’de iktidardaki partinin halka açık yerlerde içkinin tüketilmesini yasaklamak istediğini belirterek "Ya şeriat ya rakı. Türkiye bir seçim yapmalı" ifadesini kullandı. 
     Liberation gazetesi, Ankara kaynaklı Marc Semo imzalı haberinde Mogan Gölü’nde "İçki tüketilmesi yasak" yazılarına dikkat çekerken birkaç istisna dışında Ankara civarında parklardaki tesislerde rakı, bira veya şarap içilmesinin yasaklandığını kaydetti. 
     
     MEYDAN OKUMA 
     Ankara Büyükşehir Belediye Başkanı Melih Gökçek’in Ankara’nın merkezindeki Gençlik Parkı’nda yeniden açıldığında içkinin tamamen yasaklanacağını açıkladığına işaret eden gazete, bu önlemin, Mustafa Kemal Atatürk’ün kurduğu başkente bir "meydan okuma" gibi geldiği yorumunu yaptı. 
     Gençlik Parkı’nın girişini ışıklandırılmış bir Atatürk portresinin süslendiğine dikkat çeken gazete, Atatürk’ün parka gitmeyi çok sevdiğini belirterek Gençlik Parkı’nın bozulmasına karşın hala bir sembol olmayı sürdürdüğünü yazdı. 
     Liberation, Gençlik Parkı’ndaki yenileme çalışmaları sırasında 30’lu yıllardan kalan Adem ve Havva heykellerinin kaldırılmasından korkulduğunu, Havva heykelinin göğsü çıplak olması nedeniyle tepki yarattığını belirtti. 
     Gençlik Parkı’nın Büyükşehir Belediyesi için dejenere bir yer haline geldiğini kaydeden gazete, Gökçek’in "Aileler, bir saatten sonra parka gelmeye cesaret edemez" yolundaki sözlerine de yer verdi. 
     İçki karşıtı kampanyanın başkentin sınırlarını aşarak tüm yurda yayıldığını bildiren gazete, Başbakan Recep Tayyip Erdoğan’ın belediye tesislerinin kötü örnek olmaması gerektiğini belirtirken içinin yasaklanmasının söz konusu olmadığını söylediğine de dikkat çekti. 
     
     KIRMIZI BÖLGELER 
     Yeni bir araştırmanın 81 il merkezinin 61’inde sınırlamaların olduğunu gösterdiğine dikkat çeken gazete, Osmangazi belediye başkanının "Avrupa’da olduğu gibi kırmızı bölgeler" oluşturacaklarını söylediğini belirtti. Gazete bazı seçilmiş yerel yetkililerin içkiyi "gettolaştırma" niyetlerini saklamadıklarını yazdı. 
     Üsküdar’daki girişimleri de anlatan gazete, AKP’deki seçilmişlerin içki sınırlamalarının AKP’nin üç yıllık icraatından hayal kırıklığına uğramış İslamcı seçmenler nezdinde olumlu bir etki yaratacağını tahmin ettiklerini öne sürdü. 
     Partinin enflasyon ve AB hedefi konusunda mesafe aldığını ancak türban konusunda hiç bir şey yapamadığını belirten gazete, Çankaya Belediye Başkanı Muzaffer Yılmaz’ın "Bu önlemlerin gençliğin korunması ile bir ilgisi yoktur. 
     Tepkilerden korktukları için açık bir biçimde dini gerekçelerle yaptıklarını söyleyemiyorlar" değerlendirmesini de aktardı. 
     
     KONYA RAKI TÜKETİMİNDE REKORTMEN 
     Liberation gazetesi, haberine son verirken Tekel verilerine göre "Ülkenin en dindar kenti, 20 yıldan fazla İslamcılarca yönetilen ve halka açık bir yerde içki içilmesi adeta imkansız olan Konya, kişi başına rakı tüketiminde rekoru elde tutuyor" diye yazdı. Gazete, rakıya getirilen yüzde 80 oranındaki vergiye karşın Türklerin içmeyi sürdürdüğünü de vurguladı. 
     
</TEXT>
</DOC>
