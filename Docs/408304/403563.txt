<DOC>
<DOCNO> 403563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/spor/spo06.html </URL>
<DATE> 2005/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bıçakcı seçimden kaçamaz 
</HEADLINE>
<TEXT>


Olağanüstü Genel Kurulu, "seçimli toplantı" olarak deklare eden Futbol Federasyonu Başkanı'nın, U dönüşünün yasaya uygun düşmediği, gündeme sonradan madde eklenemeyeceği ortaya çıktı 

Cemal ERSEN 


Futbol Federasyonu Başkanı Levent Bıçakcı'nın 19-20 Ocak tarihlerinde yapılacak olağanüstü genel kurulda "seçim maddesini" oylatma talebi, hukuki bir tartışma başlattı. Bıçakcı'nın "Güven oyu alırsak sadece Tahkim Kurulu seçimi yapılsın" şeklindeki açıklamalarına yönetim içindeki muhaliflerinden tepki gelirken, olağanüstü toplantı kararı alan yönetimin gündemi de belirleme yetkisi bulunduğu, 3813 sayılı yasanın 5. maddesinde yer alan, "Olağan ve olağanüstü toplantıda başkan, yönetim kurulu ve diğer kuralların seçimi yenilenebilir" hükmünün bu yolu açtığı bildirildi. 
Bıçakcı'nın "devre dışı bırakılacağı" yolunda aldığı sinyaller nedeniyle seçimden uzak durmaya çalıştığı kaydedilirken, genel kurulun önce seçim konusunda karar vermek, yapılmasını benimser ise aynı toplantıda seçimi gerçekleştirmenin hukuken hatalı bir uygulama olacağı ve ciddi sıkıntılara yol açacağı ifade edildi. 
Federasyon mevzuatında başkan ve yönetim kurulu için bir "güven oylaması" müessesi bulunmadığına dikkat çeken hukukçular, "Genel kurul ilk gün üye sayısının yarısı, ikinci gün üçte biri ile toplanabiliyor. İlk gün 150 delege ile toplanan genel kurul, salt çoğunluk olan 76 kişi ile seçim kararı alırsa yasa çiğnenmiş olacaktır. Çünkü genel seçim gündemi belirlemek için delegelerin yüzde 40'nın imzasına ihtiyaç duyacaktır. Yani, yasaya göre 84 kişiye tanınan hak, 76 kişi tarafından kullanılmış olacaktır. Uygulama böyle yapılırsa seçim kararını genel kurul almış olacaktır. Oysa olağanüstü genel kurul toplantısında gündeme sonradan madde eklenemez" görüşünü dile getirdi. 
9 Aralık'ta yapılan yönetim kurulu toplantısında çıkan olağanüstü genel kurul kararını bizzat açıklayan Bıçakcı'nın şimdi kararı delegelerin inisiyatifine bırakma girişimi, büyük bir çelişki olarak nitelendirildi. Bıçakcı aynı gün kararın gerekçesini açıklarken, "Zaten Tahkim Kurulu seçimi için toplanması gereken genel kurulun, seçim gündemli olağanüstü toplantıya çağrılması etik anlamda da doğru bulunmuştur" ifadelerini kullanmıştı. 

Blatter'den acı teşhis 

FIFA Başkanı Sepp Blatter, kulüpler arası gelir farklarının giderek açıldığını söyledi. 
Japonya'da devam eden 2. Dünya Kulüplerarası Futbol Şampiyonası'nı izleyen Blatter, "Hırs, futbolu mahvediyor. Paranın gücü sahalara adaletsizlik getiriyor. Bazı liglerde zengin gittikçe daha da zengin olurken, fakir gittikçe fakirleşiyor. Bu, futbol değil. Paranın cazibesi ve gittikçe artan futbolcu göçleri, futbol için büyük tehlike arz ediyor" diye konuştu. 
Futbolcuların aldıkları yüksek ücretlerin kontrol altına alınması gerektiğini kaydeden Blatter, "Yıllardır zengin Avrupa kulüpleriyle tartışıyoruz. Futbol, bu kulüpler tarafından yok ediliyor" dedi. 



</TEXT>
</DOC>
