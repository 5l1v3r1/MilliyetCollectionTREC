<DOC>
<DOCNO> 402329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/son/sonsiy04.html </URL>
<DATE> 2005/12/10/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Erdoğan Orhan Pamuk'a gösterilen ilgi bana gösterilmemişti... 
</HEADLINE>
<TEXT>

     Başbakan Recep Tayyip Erdoğan, şu anda Orhan Pamuk’u destekleyenlerin kendisinin hapis yattığı dönemde ilgi göstermediğini söyledi. Başbakan Recep Tayyip Erdoğan, Orhan Pamuk’u korumak adına yürütülen kampanyanın Türk yargısı üzerinde baskı yarattığını savundu. Erdoğan, kendisinin de bir dönem benzer bir biçimde hapse girdiğini hatırlatarak, "Bugün Pamuk’a destek verenler o gün bana gelmemişti" dedi. 
     Sydney Morning Herald gazetesine göre Başbakan Erdoğan, Pamuk için "uluslararası bir lobi" çalışması yapıldığını söyledi ve Türk yargısının baskı altına alınması anlamına geldiğini söylediği bu durumun "Yasanın üstünlüğüne saygı duyma ilkesiyle çeliştiğini" belirtti. Erdoğan, "Bence bu konudaki davranışları uygun değil" diye konuştu. 
     
     ERDOĞAN PAMUK ROMANI OKUDUĞUNU BİLDİRDİ 

     Orhan Pamuk’un romanını okuduğunu söyleyen Erdoğan, davanın sonuçlanmasının beklenmesi çağrısında bulundu. Başbakan Erdoğan, "Sonuç çok iyi çıkabilir, beraat kararı gelebilir. Bu yargı sürecine bağlı bir konu" dedi. 
     İktidara geldikleri günden bugüne, Türkiye’nin insan hakları alanında ciddi gelişmeler kaydettiğini söyleyen Recep Tayyip Erdoğan, kendisinin de okuduğu bir şiir yüzünden hapse girdiğini hatırlattı. 
     
     "KİMSE BANA GELMEMİŞTİ" 

     Kendisinin hapiste olduğu dönemde kimsenin kendisine gelerek yasalara saygı ya da insan hakları gibi konuları konuşmadığını söyleyen Erdoğan, "Kimse bana yardım etmek için gelmedi ya da gelip durumumun ne olduğunu sormadı, yani bunu bir nevi çifte standart gibi buluyorum" dedi. 


     
</TEXT>
</DOC>
