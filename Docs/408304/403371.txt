<DOC>
<DOCNO> 403371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/soneko25.html </URL>
<DATE> 2005/12/14/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Türkkonut'tan yüzde 1 faizle villa satışı 
</HEADLINE>
<TEXT>

     Türkiye Konut Yapı Kooperatifleri Merkez Birliği TÜRKKONUT , Temelli Yenihisar Villakent Projesi kapsamında 2. etap konutların satışına, aylık yüzde 1-1.1 sabit faizlerle başladı. 
     TÜRKKONUT Genel Başkanı Yılmaz Odabaşı, yaptığı yazılı açıklamada, Denizbank ile yapılan kredi anlaşması çerçevesinde, 12-120 ay vadeli kredili satışta aylık yüzde 1, 121 ay 240 ay arası kredili satışta ise yüzde 1.1 sabit faiz uygulanacağını bildirdi. 
     Temelli bölgesinde 650 bin nüfusa göre planlanmış alanda TÜRKKONUT'un 5 bin konut ve sosyal tesisler yapacağını hatırlatan Odabaşı, konutların bedelinin yüzde 10'unun peşin alınacağını ve 20 yıla kadar vade uygulanabileceğini belirtti. 
     Açıklamaya göre, 4 katlı bloklarda 150 metrekarelik daireler 100 bin YTL, 165.4 metrekarelik daireler 110 bin YTL, müstakil, dubleks ikiz ve tek katlı 200 metrekarelik villalar 200 bin YTL, 220 metrekarelik villalar 230 bin YTL, 280 metrekarelik dubleks villalar 330 bin YTL'den satılacak. 
     Odabaşı, Denizbank ile yapılan sözleşme uyarınca, kredi geri dönüşlerinde 60 ve 120 aylık dönemlerde ilk 24 aylık taksit ödemelerinin asgari düzeyde tutularak, anahtar teslimine kadar geçecek sürede vatandaşların sıkıntıya düşmemesinin sağlandığını kaydetti. Satışa çıkarılan konutlar, 18 ayda teslim edilecek. 
     
</TEXT>
</DOC>
