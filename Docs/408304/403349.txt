<DOC>
<DOCNO> 403349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/soneko03.html </URL>
<DATE> 2005/12/14/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Unakıtan'dan Telsim yorumu Bunlara alışmamız lazım 
</HEADLINE>
<TEXT>

     Maliye Bakanı Kemal Unakıtan, Telsim’in satışının Türkiye’nin bugüne kadar ki sahfalarının bir neticesi olduğunu belirtirken, "Bundan sonra bizim artık buna benzer konulara alışmamız lazım. Nedir, bugün Telsim satılır, onun gibi Telekom vardı daha öncelerde" dedi. 
     Unakıtan, TMSF’den gelecek paraların "çar-çur" edilmeyeceğini söylerken, paraların Türkiye’nin borçlarının ödenmesinde kullanılacağını belirtti. 
     NTV Televizyonu’nda yayınlanan "Eko Diyalog" programına katılan Unakıtan, Tasarruf Mevduatı Sigorta Fonu tarafından bugün ihale edilen ve 4.5 milyar dolara satılan Telsim’in, Türkiye’nin bugüne kadar ki sahfalarının bir neticesi olduğunu belirtti. "Bundan sonra bizim artık buna benzer konulara alışmamız lazım" diyen Unakıtan, "Bugün Telsim satılır, onun gibi Telekom vardı daha öncelerde" dedi. 
     Türkiye’ye yatırım için "birden bire" gelenler olduğunu söyleyen Unakıtan, "Yabancı sermaye öyle gelmeye başladı ki hatta gelsin mi, gelmesin mi tartışmaları yaşandı" diye konuştu. 
     
     "GİDEN BİRŞEY YOK" 
     Satışların kamuoyuna "yanlış lanse" edildiğini öne süren Bakan Unakıtan, "Türkiye’ye gelen var giden yok. O şey de yabancı sermayedir" derken, şöyle devam etti 
     "Türkiye’nin belirli bir varlığı var onu aldık sattık onlar alıp gidiyor. Babasından, dedesinden miras kalmış şeylerin satılıyor gibi lanse ediliyor. Halbu ki giden bir şey yok Türkiye’de. Türkiye’de her şey yerinde. Türkiye’ye gelen bir şey var. Türkiye’ye gelen bir şey nedir 
     Türkiye’nin ihtiyacı olan yabancı sermaye ve yatırım için gerekli olan para geliyor Tükiye’ye. Bu önemli. Önceden bunlar yoktu. Eskiden bunların hiçbirisi yoktu. İstikrar yoktu, faizler yüksekti, enflasyon yüksekti, borç almış başını gidiyor. Bu ülkede acaba ne olacak diye bir toz duman gidiyor. Kimse burnunun ucunu göremiyor. Şimdi hava güneşli oldu, ev düzeldi. Burada bir şey var. Gidelim biz de görelim deniyor." Yatırımcının gelmesi için, güven ve istikrarın yanı sıra, faiz ve enflasyonun düşük olması gerektiğini belirten Unakıtan, "Yabancı sermaye için ilk başlarda, bono hisse senedi alıyor demeye başladılar. Sonra sadece banka almaya başladı demeye başladılar. Şimdi de diyorlar ki sadece hazır yerleri alıyorlar. Bu bir süreçtir. Türkiye iyileştikçe Telsim gibi başka şeye gelip yatırım yapacaklar. Otomotive yatırım yapacak, başka bir elektronik sanayi devi gelecek, bir yatırım yapacak. Biz yeter ki kendi evimizi düzeltelim kendimize güvenelim" dedi. 
     
     PARALAR BORCA 
     Unakıtan, TMSF’den gelecek paraların nasıl kullanılacağı konusuna da değindi. Unakıtan, paraların tamamının Türkiye’nin borç ödemelerinde kullanılacağını söylerken, "Buradan gelecek paralar asla çar-çur edilmeyecek. Tamamı Türkiye’nin borç ödemelerinde kullanılacak" diye konuştu. 
     Telsim satışının önce Rekabet Kurulu ardından da Danıştay’a gideceğini ifade eden Unakıtan, Danıştay onayından sonra devir işleminin yapılacağını kaydetti. 
     
</TEXT>
</DOC>
