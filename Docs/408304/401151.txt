<DOC>
<DOCNO> 401151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sontur42.html </URL>
<DATE> 2005/12/06/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Avcılar'da sitenin içme suyuna atık su karıştı 
</HEADLINE>
<TEXT>

     Avcılar’da 300 kişinin yaşadığı bir sitenin su deposuna atık suyun karıştığı ve site sakinlerinin yaklaşık 1 haftadır bu suyu kullandıkları belirlendi. 
     İstanbul Büyükşehir Belediyesi iştiraklerinden Hamidiye A.Ş Genel Müdürü Kenan Kılıç, AA muhabirine yaptığı açıklamada, Avcılar Merkez Mahallesi Ciğdem Sokak’ta bulunan Azim Apartmanı sakinlerinin sudan gelen değişik kokular nedeniyle kendilerine başvurduğunu söyledi. 
     Ekiplerinin yaptığı incelemede, bina yapılırken müteahhit firmanın kanalizasyon borusunu su deposunun içinden geçirdiğinin belirlendiğini dile getiren Kılıç, şunları kaydetti 
     "Bu bir müteahhit hatası. Boru zamanla akıntı yapmaya başlamış ve akıntı sonucu atık sular 1 hafta boyunca su deposunun içine karışmış. 
     Ekiplerimize sabah haber geldi. Önce su deposunun fiziksel temizliğini, ardından da ilaçlamasını yaptık. Depoyu sağlıklı hale getirmeye çalıştık. 1-2 gün daha kullanmamalarını tavsiye ettik. Şu an durum kontrol altında. Gerekenler yapıldı." Kenan Kılıç, binada özellikle çocukların da aralarında bulunduğu kimi sakinlerin rahatsızlıklarının bulunduğunu dile getirerek, olaya İl Sağlık Müdürlüğü ile İl Hıfzıssıhha Müdürlüğü’nün el koyduğunu ve sudan numuneler aldığını bildirdi. 
     İstanbul’da 900 bin civarında su deposu bulunduğuna dikkati çeken Kılıç, "Bu yıl içinde dezenfekte edilenlerin oranı yüzde 10. Yüzde 90’ına müdahale edilmemiş durumda. Bu konuda çok ciddi boşluk var. 
     Hamidiye olarak üzerimize düşeni daha geniş anlamda yapmanın hazırlığı içindeyiz. İşin sevindirici bir tarafı, kimi ilçe belediyeleri ile bir protokol yaptık. Protokol yapılan belediyelerdeki okulların su depoları temizlendi" diye konuştu. 
     Kılıç, site yöneticisi ve apartman sakinlerini de depolarını temizletmeye çağırarak, "Depolarda ayakkabıdan elbiseye kadar her şey var. Vatandaşlar bu depoları ya dezenfekte etsinler, ya da devreden çıkarsınlar" dedi. 
     
</TEXT>
</DOC>
