<DOC>
<DOCNO> 404064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sonspo14.html </URL>
<DATE> 2005/12/16/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Konyaspor, ara tatile moralli girmek istiyor... 
</HEADLINE>
<TEXT>

     Kendi sahasında yaptığı 3 maçı kazanan yeşil-beyazlılar, ligin son maçında karşılaşacağı Vestel Manisaspor'u da yenerek yakaladığı galibiyet serisini sürdürmeyi hedefliyor. 
     Konyaspor Basın Sözcüsü Güven Öten, AA muhabirine, bu yıl geçen yıla göre daha başarılı olduklarını söyledi. 
     Geçen sezon ilk yarıyı 20 puanla bitirdiklerini ifade eden Öten, bu yıl ise şimdilik 21 puanlarının olduğunu son maçı kazanmaları durumunda ikinci yarıya 24 puanla başlayacaklarını bildirdi. 
     Öten, ilk yarının son maçında Vestel Manisaspor'u konuk edeceklerini belirterek, şunları kaydetti 
     ''Kendi sahamızda yaptığımız son 3 maçtan galibiyetle ayrıldık. Yakaladığımız bu seriyi sürdürmeyi ve ara tatile moralli girmeyi istiyoruz. Bu yüzden Vestel Manisaspor maçında mutlak galibiyet hedefliyoruz. Futbolcularımızın bu maçtan da galibiyetle ayrılacaklarına olan inancımız tam. İlk yarıyı 24 puanla bitirirsek ikinci yarı da üst sıraları zorlayabiliriz.'' Bilet fiyatları yine düşük tuttuklarını ifade eden Öten, ''Kale arkası 1, maraton ve yeşil tribün 3, kapalı tribünün fiyatı ise 10 YTL olarak belirlendi. Bütün taraftarlarımızı maça bekliyoruz. Bu maçı da taraftarımızın kazanacağını biliyoruz. Son olaylardan sonra Konyaspor taraftarı ne kadar centilmen olduğunu göstersin'' diye konuştu. 
     Öten, Vestel Manisaspor maçında, Ceyhun ve Eray ile sakatlığı süren Batista ve kart cezalısı Erman'ın forma giyemeyeceğini sözlerine ekledi. 
     
</TEXT>
</DOC>
