<DOC>
<DOCNO> 406799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sontur48.html </URL>
<DATE> 2005/12/26/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Seri cinayet zanlısı ve sevgilisi tutuklandı 
</HEADLINE>
<TEXT>

     İstanbul'da bir travesti ile 3 kadının öldürülmesine ilişkin gözaltına alınan şüpheli ve sevgilisi tutuklandı. 
     Şişli Cumhuriyet Savcısı Basri Aydın, Osman Bora Ç. ve Şule Ö'nün, Nihal T'nin öldürülmesine ilişkin ifadelerini aldı. 
     Savcı Aydın, Osman Bora Ç. ve Şule Ö'yü, ''tasarlayarak adam öldürmek'' suçundan tutuklanmaları istemiyle nöbetçi mahkemeye sevk etti. 
     Şişli nöbetçi 6. Asliye Ceza Mahkemesi tarafından tekrar sorgulanan bu kişiler, tutuklanarak cezaevine gönderildi. 
     Osman Bora Ç. ve Şule Ö. hakkında, Şişli Cumhuriyet Başsavcılığı'nın yetki alanında meydana gelen Nihal T'nin öldürülmesine ilişkin işlem yapıldığı, Kartal'da ormanlık alanda yakılmış cesetleri bulunan Begüm T. ve Gökçen Ş. ile Beşiktaş'ta travesti Murat T'nin öldürülmesi olaylarına ilişkin ise ilgili savcılıkların daha sonra işlem yapacağı bildirildi. 
     Öte yandan, Avukat Haluk Demirkılıç, Nihal T'nin öldürülmesi olayı nedeniyle müvekkili Ali H'nin 27 bundan bir süre önce tutuklanmasına ilişkin olarak Şişli Cumhuriyet Savcılığı'na verdiği itiraz dilekçesinde, Osman Bora Ç'nin cinayeti işlediğini itiraf ettiğini belirterek, müvekkilinin serbest bırakılmasını istedi. 
     Avukat Demirkılıç'ın talebini inceleyen Nöbetçi 6. Asliye Ceza Mahkemesi, Nihal T'yi öldürdüğü iddiasıyla yaklaşık 2 ay önce tutuklanarak Bayrampaşa Cezaevi'ne konulan Ali H'nin tahliyesine karar verdi. 
     
</TEXT>
</DOC>
