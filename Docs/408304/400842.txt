<DOC>
<DOCNO> 400842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sonyas19.html </URL>
<DATE> 2005/12/05/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Hafta sonu Türkler dinlenmeyi, Almanlar partiyi tercih ediyor... 
</HEADLINE>
<TEXT>

     Ödeme sistemleri kuruluşu MasterCard tarafından yapılan araştırmaya göre, hafta sonu tatillerinde Türkler dinlenmeyi, Almanlar partiyi, Rumenler ise romantizmi tercih ediyor. 
     MasterCard, Eylül ayında, Hırvatistan, Çek Cumhuriyeti, Fransa, Almanya, İtalya, Polonya, Romanya, Rusya, Slovakya, İspanya, İngiltere, Türkiye ve Ukrayna'da 5 bine yakın tüketici üzerinde ''Paha Biçilmez Bir Hafta Sonunun Sırları'' adlı bir araştırma yaptı. 
     Bu yıl ilk kez gerçekleştirilen araştırmaya göre, Avrupalılar hafta sonu tatillerinden en çok aileleriyle vakit geçirmekten hoşlanırken, Rumenler Avrupa'nın en romantikleri oldu. 
     Almanlar hafta sonu tercihlerini partiden yana kullanırken, Türklerin ise hafta sonlarında dinlenmeyi tercih ettiği ortaya çıktı. 
     Avrupalıların yüzde 86'sı aileleriyle birlikte geçirecekleri hafta sonunun mükemmel olacağını düşünürken, yüzde 92'si ise hafta sonunun aileyle kaliteli zaman geçirmek anlamına geldiğini ifade etti. Almanların yüzde 95'i ve Rumenlerin ise yüzde 94'ü mükemmel bir hafta sonu için ailenin çok önemli bir faktör olduğuna inanırken, Almanya ve Romanya'yı yüzde 93'le Türkler takip ediyor. 
     Bu konuda en az istekli olan ulus ise yüzde 71 ile Fransızlar oldu. 
     Araştırmaya göre Avrupalılar özellikle kayınvalide ve kayınpederle birlikte vakit geçirme konusunda pek istekli olmazken, Çeklerin yüzde 71'i, Türklerin ise yüzde 35'i hafta sonunda kayınvalide ya da kayınpederleriyle birlikte olmak istemiyor. 
     Katılımcıların yüzde 65'i mükemmel bir hafta sonu için romantizmin gerekli olduğunu belirtti. 
     Araştırmaya katılan Rumenlerin yüzde 88'i hafta sonu için romantizmin gerekli olduğunu düşünürken, Polonyalıların yüzde 26'sı, Türklerin ise yüzde 45'i bu görüşü ifade etti. 
     
     ARAŞTIRMADAN İLGİNÇ BULGULAR 
     Araştırmaya göre, 3 Avrupalı'dan ikisi hafta sonları kendilerinden çok, sevdikleri için para harcadıklarını belirtti. 
     Türklerin yüzde 73'ü paraları olduğu takdirde tatillerini yurtdışında geçirmeyi hayal ederken, Rumenlerin yüzde 62'si Rusların ise yüzde 22'si çalışarak güzel bir hafta sonu geçirileceğini ifade etti. 
     Fransızların yüzde 94'ü, İspanyolların ise yüzde 35'i daha önce yapmadıkları aktivitelerle, macera dolu bir hafta sonunun çok güzel olacağını belirtirken, İtalyanların yüzde 50'si Almanların ise sadece yüzde 19'u güneşli havanın iyi bir hafta sonu için gerekli olduğuna inanıyor. 
     Almanların yüzde 88'i, Türklerin ise yüzde 75'i güzel bir hafta sonu için mükemmel bir yemeğin gerekliliğini ifade etti. 
     İngilizlerin sadece yüzde 20'si, Çeklerin ise yüzde 40'ı spor ya da fiziksel bir aktivitenin gerçekten güzel bir hafta sonu sağlayacağı görüşünde olduğunu belirtti. 
     Avrupalıların yüzde 75'i başka insanlar için hayırlı bir şeyler yapmanın güzel bir hafta sonu sağlayacağına inanıyor. 
     
     MASTERCARD'IN KAMPANYASI... 
     MasterCard, bu araştırmadan yola çıkarak ''MasterCard Paha Biçilemez Hafta sonları Kampanyası'' düzenledi. 
     Türkiye'de Avrupa'nın 17 ülkesi ile aynı zamanda başlayan kampanyada, 31 Eylül-31 Aralık tarihleri arasında MasterCard ile her 50 YTL'lik alışveriş, 60 çifte Paris, Barcelona veya Budapeşte'de tatil şansı sağlıyor. Hafta sonu ve yurt dışı harcamalarının ise bu şansı iki katına çıkardığı belirtildi. 
     
</TEXT>
</DOC>
