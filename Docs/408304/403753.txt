<DOC>
<DOCNO> 403753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sonspo18.html </URL>
<DATE> 2005/12/15/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Terim PAF ligi yerine A2 ligi geliyor 
</HEADLINE>
<TEXT>

     Milli Takımlar Teknik Direktörü Fatih Terim, Milli Takımlar 5 Yıllık Gelişim Planı'nı açıkladı. 
     Terim, Feriye Lokantası'ndaki basın toplantısında, planı gazetecilere anlattı. Fatih Terim, 6-20 yaş grubundaki gençlerin eğitimi konusunda sorunlar olduğunu, bunun için çözüm önerileri hazırladıklarını anlattı. UEFA ''JIRA Projesi'' kapsamında yeni açılacak antrenör kurslarının ''B'', ''A'' ve ''PRO Lisans'' bölümlerinden oluşacağını belirten Terim, antrenör eğitim direktörlüğü görevine Kamuran Yavuz'un getirildiğini kaydetti. 
     Terim, kulüpler ile ilköğretim okulları arasında organik bağ kurularak, 35 bin ilköğretim okulunda okuyan 6-15 yaş grubundaki 17 milyon kız ve erkek öğrenciyi organize futbolun içine çekmeyi amaçladıklarını söyledi. 
     Amatör futbol, futsal, halı sahalar, yaz futbol okulları, plaj futbolu, köy turnuvaları, veteranlar, engelliler, bayanlar ve kurumlar arası gibi bütün futbol etkinliklerin İl Koordinasyon Kurullarınca organize edileceğini ifade eden Fatih Terim, Futbol Federasyonu Eğitim Dairesi'nin, ''Planlama Geliştirme ve Eğitim Merkezi'' olarak yeniden yapılandırıldığı kaydetti. 
     
     PAF LİGİ YERİNE A 2 LİGİ GELİYOR 
     Fatih Terim, gençlerin oynayabilmesi için PAF Ligi'ni kaldırarak, bu ligin geliştirilmişi olan '' A 2 Ligi''ni oluşturmayı düşündüklerini anlattı. 
     Bu konuyla ilgili ocak ayında Antalya'da Turkcell Süper Ligi antrenörleriyle toplantı yapacağını belirten Terim, '' A 2 Ligi'nde o hafta ilk 18'e girememiş yerli, yabancı oyuncular oynayabilecek. A 2 maçları, süper lig maçlarından önce seyirci önünde oynanmalı'' dedi. 
     Terim, UEFA Grassroots projesi ile futbolun tabana yayılmasının öngörüldüğünü, bayan futbolu ve salon futbolunun Futsal yaygınlaştırılması gerektiğini kaydetti. 
     Türk futbolunun 35 binin üzerindeki ilköğretim okulunun tamamında bu modellerin organizasyonunu kurabildiği gün, büyük devrimini gerçekleştireceğini vurgulayan Terim, ''Bunun doğal sonucu milli takımlar da uluslararası turnuvalarda sürekli var olacaktır'' diyerek sözlerini tamamladı. 
     
</TEXT>
</DOC>
