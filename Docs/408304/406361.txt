<DOC>
<DOCNO> 406361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/25/guncel/gun10.html </URL>
<DATE> 2005/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadıköy'deki miting yüzünden yollar kapalı 
</HEADLINE>
<TEXT>



Ezilenlerin Sosyalist Platformu ESP ve çok sayıda sivil toplum kuruluşunun Kadıköy İskele Meydanı'nda düzenleyeceği 'Hayata Dönüş Operasyonu' ve cezaevlerindeki 'tecrit' uygulamasıyla ilgili miting nedeniyle Kadıköy'de bazı yollar trafiğe kapatılacak. İstanbul Emniyet Müdürlüğü'nden yapılan yazılı açıklamaya göre, saat 10.00'dan miting bitimine kadar, Rıhtım Caddesi ile Boğa Meydanı'ndan Rıhtım Caddesi'ne kadar tüm yol trafiğe kapalı olacak. Söğütlüçeşme Caddesi'nden Rıhtım'a inen ara sokaklar ise ihtiyaç duyulduğunda trafiğe kapatılacak. 
Bu yolların trafiğe kapatılmasıyla, Tıbbiye Caddesi'nden gelen trafik akımı Burhan Felek Caddesi'nden D-100 Karayolu ile Behiçbey Sokak'tan İbrahimağa ışıklar istikametine yönlendirilecek. Söğütlüçeşme Caddesi'nden gelen sürücülerin ise Altıyol Boğa Meydanı'ndan Rıhtım'a inmeleri engellenerek, Kuşdili Caddesi ve Salı Pazarı istikametine gitmeleri sağlanacak. Moda'dan gelen trafik akışı da Mühürdür Kavşağı'ndan geri döndürülecek. 



</TEXT>
</DOC>
