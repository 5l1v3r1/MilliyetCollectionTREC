<DOC>
<DOCNO> 405397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sonsiy15.html </URL>
<DATE> 2005/12/21/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Erdoğan TÜSİAD ile köprüleri attı 
</HEADLINE>
<TEXT>

     Başbakan Recep Tayyip Erdoğan, TÜİSAD YİK toplantısında yapılan konuşmaları eleştirerek, "Sanayi ve işadamları derneği, kendi ilgi alanı içerisinde değerlendirmelerini yaparsa ülke için çok daha faydalı olur. Ama kalkıp da, Van’daki yargılama sürecine, ’Anayasayı çiğnemek’ suretiyle oradan müdahale ederseniz, bu yanlış olur. Bunu söylemeye TÜSİAD YİK Başkanı’nın hakkı yok. Bu çok ciddi bir yanlış. Bunları söylemek istemem ama söylemek zorunda bırakılıyorum" dedi. 
     Başbakan Erdoğan, TOBB Yönetim Kurulu toplantısına katıldı. Erdoğan, toplantının ardından açıklama yaptı ve TÜSİAD’ın "seçim barajının düşürülmesi" ve "Van Yüzüncü Yıl Üniversitesi Rektörü Yücel Aşkın’a destek veren" açıklamasına ilişkin gazetecilerin sorularını yanıtladı. 
     
     SEÇİM BARAJI İNDİRMEK GÜNDEMİMİZDE DEĞİL 

     Erdoğan, seçim barajlarının kendi iktidarları döneminde indirilmediğini, bunun 1987’de yapıldığını hatırlatarak, bu indirme talebinde bulunanlara şöyle karşılık verdi 
     "Bunu indirme talebinde bulunanlara şunu hatırlatmak isterim. 1987’den bu yana bu talebinizi niye gündeme getirmediniz Çok fayldalı bir işse bugüne kadar bunu niye konuşmadınız da, Türkiye tam istikrar ortamını yakaladığı bir zeminde bunu gündeme getiriyorsunuz Şu anda bizim iktidarımızın bugün için bir defa ’seçim barajını indirmek’ gibi bir gündemi yok. Bunu kesinlikle söylüyorum. Ve bizden AKP olarak şu anda mevcut barajla seçimlere gitmek istiyoruz. Sıfırdan kurulmuş bir parti olarak bu baraj bizim içinde geçerliydi. Biz bu barajı aştık. Bizim yanımızda bir ikinci parti olarak CHP barajı aştı." Türkiye’nin yakın siyasi geçmişinden bu yana bakıldığında koalisyon dönemlerinin hep gerileme dönemi, tek partili iktidarların döneminin ise Türkiye için hep çıkış dönemi olduğunun görüldüğünü savunan Erdoğan, "Türkiye’yi yeni bir koalisyonlar dönemine itme yanlışına düşmek istemiyoruz. Bunun için de böyle bir düşünce içerisinde değiliz. Türkiye’nin istikrara özellikle ihtiyacı var. Bu istikrarı dar çerçeve içerisinde siyaseti değerlendirmek suretiyle kurban edemeyiz. Bu işi yaşayarak geldi. Bu işe bugün başlamadık" değerlendirmesi yaptı. 
     Erdoğan, Türkiye’nin şu andaki menfaatin mevcut durumda olduğunu, bunu koruyarak da geleceğe yürüyeceklerini açıkladı. 
     
     TÜSİAD’A AĞIR ELEŞTİRİ 

     Seçim barajının düşürülmesi talebinin TÜSİAD gibi iş çevresinden gelmesine ilişkin bir soru üzerine de Erdoğan, TÜİSAD’a yönelik eleştirilerini sürdürdü. "İş çevresinin ihtiyaç duyduğu istikrarı AKP döneminde yaşadığını belirterek, "Yakaladıkları için farklı bir havanın içerisine girmelerini anlamakta zorlanıyorum" diyen Erdoğan, şöyle konuştu 
     "Bunu daha önce aynı iş çevresi niye söylemedi TÜSİAD bugün mü var. 1987’den bu yana niçin bunu gündeme getirmedi Şimdi mi bunu gündeme getiriyor. Niye, o zamanlar bunu söylemedi, şimdi söylüyor. Bunu anlamakta zorlanıyorum." 
     
     TÜSİAD ANAYASA SUÇU İŞLEDİ 

     Erdoğan, TÜSİAD YİK Başkanı Mustafa Koç’un Van Rektörü Yücel Aşkın’ına destek veren açıklamalarını de değerlendirdi. Başbakan Erdoğan, şunları ifade etti 
     "Özellikle bazı gündeme getirilen konular var ki, bunlar bizi ayrıca üzüyor. TÜSİAD, bir sanayici ve işadamları derneğidir. Sanayi ve işadamları derneği, kendi ilgi alanı içerisinde değerlendirmelerini yaparsa ülke için çok daha faydalı olur. Biz isteriz ki, ekonomik alanlara hükümetin ne gibi eksiği var, bu konularda bizi eleştirsin, bu konularda bize öneriler sonsun. Ama kalkıp da, Van’daki yargılama sürecine, ’Anayasayı çiğnemek’ suretiyle oradan müdahale ederseniz bu yanlış olur. Bunu söylemeye TÜSİAD YİK Başkanı’nın hakkı yok. Bu çok ciddi bir yanlış. Bunları söylemek istemem ama söylemek zorunda bırakılıyorum." Erdoğan, konuşmasının devamında, Anayasa’nın 138’inci maddesinin açık ve net şekilde "hiçbir organ, makam, mevki veya kişi yargı yetkisinin kullanılmasında mahkemelere ve hakimlere emir ve talimak veremez, genelge gönderemez, tavsiye ve telkinde bulunamaz" denildiğini hatırlattı. Bu maddeyi ihlal etmenin ise "suç" olduğunu kaydederek, "Bu suç işlenmiştir. Bunu TÜİSAD YİK Başkanı söylediği gibi, başkaları da söylüyor. Ana muhalefet partisi de aynı suçu işledi, başka kuruluşlarda aynı suçu işledi. Bunun hakkında da devreye girilmesi lazım. Bunun da adımları atılması lazım. Bu bir Anayasa suçudur" diye konuştu. 
     
     HUZUR VE MUTLULUK İÇİN 3K,3S,3D 

     Yürütme olarak hatırlatma yaptığını belirten Erdoğan, aynı tartışmaların 58’inci madde ile ilgili de yapıldığını vurguladı. Başbakan Erdoğan, "Böyle sanal gündemlerle ülkemizi meşgul etmemek, asıl yoğunlaşmamız gereken, kalkınma, kalkınma, kalkınma... Birbirimizi sevmek, sevmek, sevmek... Dayanışma, dayanışma, dayanışma...Bizim bunu başarmamız lazım. Bunu başaralım ki ülkemize huzur, ülkemize mutluluk gelsin. Ülkemiz için ne yapacağız Bunu konuşalım" dedi. 
     Bir olumsuzluk varsa, bunun çözümü yönünde konuşulması gerektiğini ifade eden Erdoğan, "Ben muhalefetteyim, iktidar olunca bunu söylerim" mantığının mantık olmadığını kaydetti. 
     Erdoğan, "Varsa şimdi söyle, biz bunu yapalım. Yani niye gelip gidiyoruz. Belki hiç iktidar olamayacaksınız. O zaman bu ülke bu sıkıntıyı çekecek mi Biliyorsan birşey söyle. 
     Uygulamazsak vur ama söyle uygulayalım. Ülke kazansın, kaybetmesin" diye konuştu. 

     
</TEXT>
</DOC>
