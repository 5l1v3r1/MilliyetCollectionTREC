<DOC>
<DOCNO> 407127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sontur43.html </URL>
<DATE> 2005/12/27/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Turnuvadan dönüyorlardı .. Kaza geçiren hentbolcü kız öğrenci öldü 
</HEADLINE>
<TEXT>

     Adıyaman’ın Gölbaşı İlçesi yakınlarında önceki gün turnuvadan dönerken trafik kazası geçiren Kahramanmaraş Ticaret Meslek Lisesi bayan hentbol takımı oyuncularından Ümmühan Bozkurt, hayatını kaybetti. 
     Edinilen bilgiye göre, trafik kazasında yaralanan ve Gölbaşı Devlet Hastanesi’ndeki ilk müdahalenin ardından Kahramanmaraş Devlet Hastanesi’ne sevk edilen Ümmühan Bozkurt 15 , tüm müdahalelere rağmen kurtarılamadı. 
     Ümmühan Bozkurt için Ulucami’de kılınan cenaze namazına ailesi ve yakınlarının yanı sıra Kahramanmaraş Valisi İlhan Atış ve Emniyet Müdürü Necdet Çelikbilek ile öğretmenleri ve arkadaşları katıldı. 
     Ümmühan Bozkurt’un cenazesi, Şeyh Adil Mezarlığı’nda toprağa verildi. 
     Gölbaşı-Pazarcık karayolunun 17. kilometresinde önceki gün meydana gelen trafik kazasında, Elazığ’daki turnuvadan dönen Kahramanmaraş Ticaret Meslek Lisesi bayan hentbol takımı oyuncularını taşıyan Sıddık Poyraz idaresindeki 46 HN 307 plakalı minibüs devrilmiş, 14 kişi yaralanmıştı. 
     Yaralılardan 13’ü Gölbaşı Devlet Hastanesi’ndeki tedavilerinin ardından taburcu edilmiş, sağlık durumu ciddiyetini koruyan Ümmühan Bozkurt, Kahramanmaraş Devlet Hastanesi’ne sevk edilmişti. 
     
</TEXT>
</DOC>
