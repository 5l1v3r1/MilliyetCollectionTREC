<DOC>
<DOCNO> 403492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sontur45.html </URL>
<DATE> 2005/12/14/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
Caminin kubbesi çöktü, 2'si ağır 6 kişi yaralandı 
</HEADLINE>
<TEXT>

     Antalya'da inşaat halindeki bir caminin kubbesinin çökmesi sonucu 2'si ağır 6 işçi yaralandı. İşçiler, 2 arkadaşlarının kayıp olduğunu bildirdiler. 
     AA muhabirinin edindiği bilgiye göre, Nebiler Mahallesi'nde yaklaşık bir aydır inşaatı süren caminin kubbesinde, beton dökülürken çökme meydana geldi. Çökme sırasında kubbede bulunan işçilerden Mustafa Yılmaz, Yasin Kara, Ordu Kumru, Yüksel Doğancı, İsmail Vergili ve Ferdi Yılmaz yaralı olarak kurtarıldı. İşçilerden dördü hafif yaralanırken, ağır yaralı olduğu bildirilen İsmail Vergili 18 ve Ferdi Yılmaz 23 hastaneye kaldırıldı. 
     İşçilerden Yasin Kara, AA muhabirine yaptığı açıklamada, yaklaşık bir aydır çalıştıkları inşaatın kubbesinde 8 kişi olduklarını söyledi. Beton dökülürken çökme meydana geldiğini kaydeden Yasin Kara, Ali ve Ahmet adlı iki arkadaşlarının kayıp olduğunu belirtti. 
     Olay yerine gelen jandarma ve itfaiye ekipleri ile vatandaşlar tarafından, enkaz altında kaldığı bildirilen işçileri arama çalışması başlatıldı. 
     
</TEXT>
</DOC>
