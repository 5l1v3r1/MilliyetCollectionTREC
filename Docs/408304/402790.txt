<DOC>
<DOCNO> 402790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sonspo15.html </URL>
<DATE> 2005/12/12/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Konyaspor, puanla birlikte Bebbe'yi de kazandı... 
</HEADLINE>
<TEXT>

     Konyaspor Kulübü Basın Sözcüsü Güven Öten, Sivasspor gibi bir takımdan deplasmanda 1 puan almanın ve Konyaspor'da ilk golünü atan Bebbe'yi kazanmanın sevindirici olduğunu söyledi. 
     Öten, AA muhabirine, bu sezon deplasmanda galip gelemediklerini, Sivas'a 3 puan alarak, deplasman fobisini yenme arzusuyla gittiklerini belirtti. 
     Sahaya mutlak galibiyet parolası ile çıktıklarını, ancak rakibin de maça çok iyi konsantre olduğunu vurgulayan Öten, ''Sivasspor, maça çok iyi motive olmuştu. Kendi sahalarında gerçekten iyi oynuyorlar. Biz de bu oyuna elimizden geldiğince karşılık verdik. Maçın hakkı beraberlikti ve öyle de oldu'' dedi. 
     Sivas'tan puan çıkarmanın kolay olmadığını, bunu gidince daha iyi anladıklarını ifade eden Öten, şunları kaydetti 
     ''Sonuçta deplasmandan beraberlikle döndük. Sivasspor gibi bir takımdan deplasmanda 1 puan almak ve Konyaspor'da ilk golünü atan Bebbe'yi kazanmak sevindirici. Bebbe, haftalardır gol atamamanın sıkıntısını yaşıyordu. Bu gol, onu daha da hırslandıracaktır. Bundan sonra Bebbe'den daha fazla yararlanacağımıza inanıyorum. Bebbe'nin yanı sıra kaleci Vasilij'in performansı da teknik heyet ve yönetimi mutlu etti.'' Öten, maçın biraz sert geçtiğini ve bu sertliğin taraftara yansıyarak gerginliğe neden olduğunu belirterek, çok iyi geçen 90 dakika sonunda kendilerini nedenini hiç anlayamadıkları bir kargaşanın içinde bulduklarını söyledi. 
     Sivas'ta emniyet tedbirlerinin yeterli olmamasının üzücü sonuçlara yol açtığını dile getiren Öten, ''Kesinlikle yeterli tedbir alınmamıştı. Süper Lig'de bir takımın taraftarı beraberliği de yenilgiyi de kabullenmek, hazmetmek zorundadır. Kaybedilen her puanda böylesine sorun çıkarmak çok yanlış. Umarım bir dahaki maçlarda daha fazla tedbir alınır ve bu tür olaylar tekrarlanmaz'' diye konuştu. 
     
</TEXT>
</DOC>
