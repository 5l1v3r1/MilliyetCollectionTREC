<DOC>
<DOCNO> 401056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sonsiy12.html </URL>
<DATE> 2005/12/06/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Şener AKP, sadece AKP'yi oy verenlerin partisi değildir 
</HEADLINE>
<TEXT>

     Başbakan Vekili Abdüllatif Şener, AK Parti’nin, sadece AK Parti’ye oy verenlerin değil, tüm halkın partisi olduğunu ifade ederek, "Siyaset yapanların, ’Ben de siyasette varım’ diyenlerin en temel hassasiyetinin, toplumsal sorumluluk olması gerekiyor" dedi. 
     AK Parti TBMM Grubu, Başbakan Recep Tayyip Erdoğan’ın yurtdışında olması nedeniyle, Başbakan Vekili Abdüllatif Şener’in başkanlığında toplandı. 
     Şener, partisinin TBMM grup toplantısında yaptığı konuşmada, hükümet olmalarının üzerinden 3 yıl geçtiğini belirterek, böyle bir dönemde "Niçin siyaset yapıyoruz " ve "Siyaseti nasıl yapıyoruz " sorularını sormanın ve cevaplarını aramanın önemli olduğunu söyledi. 
     "Ben siyaset yapmaya karar verdim" demenin bir AK Parti’li için öneminin büyük olduğunu kaydeden Şener, "Bence bunun anlamı, ’Bireysel dünyamın sınırlarını aştım, toplumsal sorumluluğa talip oldum’ demektir" dedi. 
     Siyaset yapanlar için sorumluluğun çok daha büyük ve önemli olduğunu ifade eden Şener, çünkü siyaset yapanların halk adına kararlar aldıklarını söyledi. Şener, " Siyasete atılayım, belki il başkanı olurum veya belediye başkanı, milletvekili olma ihtimalim de vardır kabilinden bir yaklaşımla siyasete girmek, sağlıklı bir durum olmadığı gibi, toplumsal sorumluluk ve siyasetin özüyle de bağdaşabilir değildir" şeklinde konuştu. 
     Şener, şöyle devam etti 
     "Çünkü siyasiler, konumlarını seçim ortamında elde ederler. 
     Milyonlarca insanın, seçim sandığının başına birilerine statü kazandırmak için gittiğini söyleyemeyiz. Milyonlarca vatandaş, sandık başına, kendi hukukunu daha iyi gözetecek olan kişi ve siyasi partileri belirlemek için gitmektedir. İşte bunun için siyaset yapanların, ’Ben de siyasette varım’ diyenlerin en temel hassasiyetinin, toplumsal sorumluluk olması gerekmektedir." 
     
     "AK PARTİ’NİN GETİRDİĞİ SİYASET TARZI..." 
     Gençlik yıllarında okuduğu bir kitaptan söz eden Şener, kitaptaki "... öldü ama tabutu kadar insandı..." sözünü aktardı. Bu noktada siyasi etik kavramıyla karşılaştıklarını ifade eden Şener, siyasi etiğin, toplumsal sorumluk sahibi olmak anlamına geldiğini belirtti. 
     Şener, "Siyasi etik dediğimiz şey, tabutu kadar adam olmaya isyan etmek demektir" şeklinde konuştu. 
     AK Parti’nin çatışı şekillenirken, parti programı hazırlanırken bu kavramların ön planda olduğunu anlatan Şener, "Bu çatı altında yer alan tüm arkadaşlarımız, toplumsal sorumluluğu, bireysel hesaplar ve düşüncelerin ötesinde görmüşlerdir, algılamışlardır. AK Parti camiası, bu anlayış üzerinde şekillenmiştir" diye konuştu. 
     Şener, AK Parti’ye vücut veren, iktidara taşıyan şeyin, "siyaset yapma tarzı ve anlayışı" olduğunu ifade ederek, "Pek çok siyasi hareket, kısa süre içinde siyaset sahnesinden çekildi. Bugün AK Parti varsa, tek başına iktidardaysa bu, AK Parti’nin getirdiği siyaset tarzının, üslubunun, vatandaş nezdinde de kabul gördüğünün açık kanıtıdır" şeklinde konuştu. 
     
     SİYASET VE KÜLTÜR 
     Abdüllatif Şener, siyasetin yaptığı çok iş bulunduğunu belirterek, siyasetin en kesin ve en doğrudan etkisinin, siyasi kültür oluşturması olduğunu kaydetti. Siyasetin "konuştukça" toplumsal bir kültür oluşturduğunu anlatan Şener, şöyle konuştu 
     "Geleneksel siyasetin, basit bir konuşma tarzı vardır. Bu konuşma tarzı da ’benim söylediğim ve yaptığım her şey doğrudur. Diğerlerinin yaptıkları ve söyledikleri tamamıyla yanlıştır’ anlayışına dayanır. 
     Bun pekiştirebilmek için sürekli toplumda yer alan diğer siyasi düşüncelere ve fikirlere ağır eleştirilerde bulunmak geleneksel siyasetin vazgeçemediği bir üsluptur. Bu üslup, toplumda ayrışmalara, kırgınlıklara yol açmaktadır. İnsanların gönlünde başkalarına karşı var olan kin ve nefret duygularını sürekli büyütmekte ve derinleştirmektedir. Böylesi bir ortamın, ülkeye hiçbir faydası yoktur." Anadolu kültüründe sevgi, kardeşlik ve dostluk kavramlarının özel bir yeri olduğunu anlatan Şener, "topyekun 73 milyon insan birbirleri için dayanaktır, birbiri için güçtür" dedi Şener, Yunus Emre, Mevlana, Hacı Bektaşi Veli ve Ahi Evran’ın felsefesinde dostluk, sevgi ve barışın yer aldığını kaydetti. Şener, AK Parti’nin sadece AK Parti’ye oy verenlerin değil, tüm halkın partisi olduğunu söyledi. 
     
</TEXT>
</DOC>
