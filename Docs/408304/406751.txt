<DOC>
<DOCNO> 406751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sonspo29.html </URL>
<DATE> 2005/12/26/ </DATE>
<TIME> 22.10 </TIME>
<AUTHOR>  </AUTHOR>
<HEADLINE>
Fenerbahçe artık bağımsız hareket edecek 
</HEADLINE>
<TEXT>

     Fenerbahçe Kulübü Başkanvekili Nihat Özdemir, sarı-lacivertli kulübün Kulüpler Birliği'nden ayrıldığını ve bundan sonraki süreçte bağımsız hareket edeceğini söyledi. 
     Nihat Özdemir, Futbol Federasyonu'nun 19-20 Ocak tarihlerinde yapılacak Genel Kurul'u için konuşmanın henüz erken olacağını belirterek, ''Biz Fenerbahçe olarak kimseyle görüşmedik, ancak yapılan görüşmeleri izliyoruz. Şu an görüş açıklamak için erken bir zaman'' dedi. 
     Özdemir, Kulüpler Birliği'nin Futbol Federasyonu başkanlığı için bir karar almasının kendilerini bağlamayacağını ifade ederek, sözlerini şöyle sürdürdü 
     ''Biz sezon başında havuz sisteminin masaya yatırılmasını ve Anadolu kulüplerinin bu pastadan daha fazla pay alması gerektiğini söyledik. Ancak 14 kulüp, bizden habersiz bir toplantı yaparak farklı yönde hareket etti. Biz de daha sonra 4 kulüple bir araya gelerek bütün kulüplerin kabul edeceği bir paylaşıma ''Evet'' dedik. Daha sonrasında ise Kulüpler Birliği'nin toplantılarına katılmadık. Biz bundan sonra kendi işimize, mali bütçemize, tesisleşmemize bakacağız.'' Özdemir, bir gazetecinin ''Spordan Sorumlu Devlet Bakanı Mehmet Ali Şahin'in 'sürüden ayrılan kurt kapar' şeklinde bir demeci vardı. Bunu nasıl değerlendiriyorsunuz '' şeklindeki sorusuna ise ''Biz o sürüye çok iyi niyetle yaklaştık, ancak iyi niyetli bir karşılık görmedik. O sürünün içinde bulunmanın bize zarar vereceğini düşünüyoruz'' yanıtını verdi. 
     Sarı-lacivertli yönetici ayrıca, havuz sisteminden ayrılacakları yönünde herhangi bir beyanatlarının olmadığını ve mevcut sistemin içinde lige devam edeceklerini kaydetti. 
     
</TEXT>
</DOC>
