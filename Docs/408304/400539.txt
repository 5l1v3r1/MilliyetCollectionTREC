<DOC>
<DOCNO> 400539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/sonyas07.html </URL>
<DATE> 2005/12/04/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Çizikleri 1 günde kendi kendine kapatan otomobil boyası geliştirildi 
</HEADLINE>
<TEXT>

     Londra DHA 

      JAPON otomobil firması Nissan, kaportada oluşan çizikleri kendi kendine kapatabilen bir boya geliştirdi. Alanında dünyada bir ilk olan ’Scratch Guard Coat’ Çizik Koruma Üst Boyası adlı ürün, kullanıldığı araçlarda meydana gelen çizikleri kendi kendine 1 ila 7 gün içinde kapatarak, hasarlı bölgeyi eski haline getiriyor. 
     Bir yaranın kendi kendine iyileşmesi gibi çizikleri kapatan boyanın ne kadar süre içinde etkisini göstereceği, ısıya ve çiziğin derinliğine göre değişiyor. Örneğin, boyada derin bir çizik bırakabilecek olan madeni parayla verilen hasarlarda ’Scratch Guard Coat’, çiziğin 1 hafta içinde kendi kendine kapanmasını sağlayabiliyor. İngiliz The Times gazetesindeki habere göre ise Nissan yetkilileri, hasarlı bölgeye sıcak su dökülmesi durumunda bu çiziğin sadece ’dakikalar’ içinde onarılabileceğini kaydetti. 
     
     590 YTL’YE 3 YIL KORUMA SAĞLIYOR 
     Nissan firmasının kısa bir süre sonra Japonya’da X-Trail model ciplerde kullanmaya başlayacağı boya için, cipin fiyatına 52 bin 500 yen 590 YTL eklenecek. Yeni geliştirilen sentetik bir reçineden üretilen şeffaf boya, koruyucu etkisini 3 yıl sürdürüyor. Yüksek yoğunluktaki boya, araç üzerinde oluşan herhangi bir çiziğin üzerine doğru yavaşça kayarak, hasarlı bölgeyi tamamen kapatıyor. Bu üst boyanın kalınlığı da, otomobilin orijinal boyasının kalınlığıyla aynı. 
     Japonya’da piyasaya çıkmasının ardından Avrupa’da da otomobillerde kullanılmaya başlanabileceği ifade edilen boya ilk aşamada sadece koyu renkli araçların kaportalarında kullanılacak ancak Nissan yetkilileri, söz konusu teknolojinin ileride açık renkli araçlarda da kullanılabileceğini söylüyor. 
     
</TEXT>
</DOC>
