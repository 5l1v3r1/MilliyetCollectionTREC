<DOC>
<DOCNO> 407035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sonsiy16.html </URL>
<DATE> 2005/12/27/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
AKP, muhalefeti fıkrayla vuruyor 
</HEADLINE>
<TEXT>

     Plan ve Bütçe Komisyonu’na 28 Ekim’den bu yana süren bütçe maratonunda sona gelindi. Son konuşmaların yapıldığı TBMM Genel Kurulu’nda AKP milletvekilleri Alaattin Büyükkaya ve Nurettin Canikli partisinin görüşlerini açıklarken, fıkra anlatıp muhalefete yüklendi. 
     
     "ÖLEN TEMEL GERİYE GELMEZ" 

     AKP adına konuşan İstanbul Milletvekili Alaattin Büyükkaya şu Temel-Fadime fıkrasını anlattı 
     "Temel ile Fadime evlenmişler ve Fadime çok da güzel bir kadın değil. Temel’in eşiyle iyi geçinmesi lazım, sürekli iltifat yapıyor. ’Sen ne kadar güzelsin, sen ölüyü bile diriltirsin’ diyor. Bir süre sonra Temel ölüyor. Fadime ne yapsın, süsleneyim mezarının başına gideyim belki Temel yeniden dirilir diyor. Bu bir gün, iki gün, beş gün. Halk diyor ki kadıncağız aklını oynattı. Yanına gidiyorlar, ’Fadime bu ne haldir, hergün süslenip geliyorsun garip bir tablo. 
     Vallahi diyor bizim rahmetli ’sen ölüyü bile diriltirsin’ diyordu. 
     Köyün ileri geleni diyor ki ’Temel seni aldatmış. Bir sen güzel değilsin, iki giden hiçbir zaman geri gelmez. 
     Takdiri milletimize sunuyorum." 
     
     CANİKLİ FIKRADA MUHALEFETİ KALEYE GEÇİRDİ 

     AKP adına konuşan Giresun Milletvekili Nurettin Canikli de şu fıkrayı anlattı 
     "Bir gün futbol hastası olan birisi çok yakın arkadaşı rahatsızlanınca, ziyaretine gider, ama merak ediyor, ahirette bu futbol işi var mı diye. Dayanamıyor kulağına eğilip ’sen gidicisin öyle görünüyor öbür tarafta futbol işi var mı bana bir şekilde ilet’ diyor. 
     Birkaç hafta sonra bu kişi vefat ediyor bir gece rüyasında bu arkadaşını görüyor. O da ’hani sen bana bir şey sormuştun futbol işi var mı diye. İki haberim var sana birisi iyi, ikincisi kötü haber. Orada çok güzel futbol olayları var. Çok güzel takımımız var her hafta çarşamba günleri maç yapıyoruz. Kötü haber de şu, önümüzdeki çarşamba kaleye sen geçiyorsun’ diyor. 2007 seçimlerinde de net olarak görüyorum ki muhalefet kalede kalmaya devam edecek." 
     
     "CHP, CUMHURİYETİ KORUMAK İÇİN KALECİLİK DE YAPAR" 

     CHP’li Mustafa Özyürek ise Canikli’nin CHP’lilerin sözlerini çarpıttığını belirtirken, "Hiçbir CHP’li kurumlar vergisi indirimini eleştirmedi. Bizim söylediğimiz yatırım indiriminin kaldırılmaması. Ayrıca CHP cumhuriyetin korunması gerektiğinde kalecilik de yapar santrafor görevi de yapar" dedi. 
     Yeniden söz alan AKP’li Canikli ise "Kanunları hükümet çıkarır, AKP çıkartır. Hayat standardının kaldırılmasında CHP’nin hiçbir katkısı olamaz" dedi. 
     
</TEXT>
</DOC>
