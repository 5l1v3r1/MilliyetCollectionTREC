<DOC>
<DOCNO> 400677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/soneko20.html </URL>
<DATE> 2005/12/05/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Star Gazetesi ve 2 radyo yeniden satışa çıkarıldı... 
</HEADLINE>
<TEXT>

     Tasarruf Mevduatı Sigorta Fonu TMSF , Star Gazetesi, Joy FM ve Joy Türk FM için yeniden ihaleye çıkıyor. 
     TMSF'nin, Resmi Gazete'nin bugünkü sayısında yayımlanan duyurusuna göre, 2 milyon 700 bin ABD Doları muhammen bedelli Joy Türk FM Ticari ve İktisadi Bütünlüğü ihalesi, ''kapalı zarf ve açık artırma'' usullerinin birlikte uygulanması suretiyle 24 Ocak 2006 tarihinde saat 14.00'de TMSF'de yapılacak. İşin geçici teminatı ise 270 bin ABD Doları olacak. 
     Söz konusu ticari ve iktisadi bütünlük RTÜK tarafından 3984 Sayılı Kanunun ilgili maddesi hükmü kapsamında, frekans tahsis ihalesine kadar müktesep hak teşkil etmemek üzere kullandırılan geçici yerel karasal frekans kanal kullanım hakkı, verici ve ekipmanları, teknik ekipman ve yayın donanımı, internet alan adı, arşiv ile söz konusu mal hak ve varlıkların feri veya mütemmim cüzü niteliğindeki sözleşmeleri kapsıyor. 
     
     STAR GAZETESİ 
     Star Gazetesi Ticari ve İktisadi Bütünlüğü de, 19 milyon 500 bin ABD Doları muhammen bedel ve 1 milyon 950 bin ABD Doları tutarında geçici teminat bedeli ile ihale edilecek. İhale, 25 Ocak 2005 tarihinde saat 10.00'da TMSF'de kapalı zarf ve açık artırma usullerinin birlikte uygulanması suretiyle gerçekleştirilecek. 
     Satışa konu ticari ve iktisadi bütünlük, gazete isim hakkı, matbaa ve teçhizatları, marka marka başvuruları, internet alan adı ile söz konusu mal hak ve varlıkların feri veya mütemmim cüzü niteliğindeki sözleşmeleri kapsıyor. 
     
     JOY FM 
     TMSF, Joy FM Ticari ve İktisadi Bütünlüğü'nü de, 24 Ocak 2006 tarihinde saat 10.00'da ihaleye çıkaracak. 
     Muhammen bedeli 4 milyon 400 bin ABD Doları olan işin geçici teminatı ise 440 bin ABD Doları olarak belirlendi. 
     Satışa konu ticari iktisadi bütünlük RTÜK tarafından 3984 Sayılı Kanunun ilgili maddesi hükmü kapsamında frekans tahsis ihalesine kadar müktesep hak teşkil etmemek üzere kullandırılan geçici ve yerel karasal frekans ve kanal kullanım hakkı, verici ve ekipmanları, teknik ekipman ve yayın donanımı, internet alan adı, arşiv ile bu mal hak ve varlıkların feri veya mütemmim cüzü niteliğindeki sözleşmelerden oluşuyor. 
     Star Gazetesi, Joy FM ve Joy Türk FM'in satış ihalelerine katılmak isteyenlerin, teknik şartnameye göre hazırlayacakları teklif mektuplarını, 17 Ocak 2006 tarihinde saat 17.00'ye kadar satış komisyonlarına vermeleri gerekiyor. 
     
</TEXT>
</DOC>
