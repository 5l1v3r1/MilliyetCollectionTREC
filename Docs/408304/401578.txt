<DOC>
<DOCNO> 401578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/yasam/ayas.html </URL>
<DATE> 2005/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye güzeline eş dayağı 
</HEADLINE>
<TEXT>


Manken Deniz Akkaya ile gazeteci Ayşenur Arslan'ın ardından 1998 Türkiye Güzeli Zeynep Tokuş'un da doktor eşi Alp Nuhoğlu'ndan dayak yediği ortaya çıktı. Tokuş evi terk ederken, polis soruşturma için darp raporunu bekliyor 

İSTANBUL Milliyet 

Manken Deniz Akkaya ile ünlü kadın gazeteci Ayşenur Arslan'ın eşleri tarafından "fiziksel şiddete" maruz kaldıklarını açıklamalarının ardından, 1998 Türkiye Güzeli Zeynep Tokuş'un da jinekolog eşi Alp Nuhoğlu'ndan dayak yiyerek evi terk ettiği ortaya çıktı. Çiftin evliliklerinin bitme aşamasında olduğu öğrenilirken, polis soruşturmayı tamamlamak için darp raporunu bekliyor. 
Olay, çiftin oturduğu Ulus'taki Naciye Sultan Sitesi'nde 29 Kasım akşamı meydana geldi. Nuhoğlu, doktor arkadaşlarıyla gittiği Eftelya Restoran'a eşi Zeynep Tokuş'u da çağırdı. Tokuş, eşinin arkadaşlarının 'Burada kadının ne işi var Başka yerlere de gideceğiz' sataşmalarına maruz kaldı. Yemeğin ardından çift, gece yarısı arkadaşlarının yanından ayrılarak, evlerine döndü. 

Tokuş'u yerde sürükledi 
İddiaya göre, Tokuş'un eşine, "Masadaki konuşmalardan rahatsız oldum. Beni neden korumadın " diye sormasıyla tartışma çıktı. Arkadaşlarını eleştirmesine öfkelenen Nuhoğlu, "Kes sesini" diye bağırdıktan sonra Tokuş'u dövmeye başladı. Kendisini savunmaya çalışan Tokuş, Nuhoğlu'nun burnunu tırnaklarıyla çizdi. Bunun üzerine Nuhoğlu, eşini yerde sürüklemeye ve bağırmaya başladı. Gürültüden rahatsız olan site sakinlerinin ihbarıyla sitenin güvenlik görevlileri daireye geldi. Tokuş, görevlilerden polise haber vermelerini istedi. Eşinin bu tavrına kızan Nuhoğlu, Tokuş'u tuvalete kilitledi. Olay yerine gelen Beşiktaş İlçe Emniyet Müdürlüğü ekipleri, çifti Arnavutköy Polis Merkezi'ne götürdü. 
İfadesinde eşine dayak atmadığını öne süren Nuhoğlu'nun, "Eşimin psikolojik sorunları var. Bu nedenle tedavi görüyor" dediği öne sürüldü. 
Nuhoğlu ve Tokuş, ifadelerinin ardından sağlık kontrolünden geçirildi. Polis, soruşturmayı tamamlamak için İstanbul Cumhuriyet Savcılığı Adli Tabipliği'nden gelecek raporu bekliyor. 

Geçen yıl evlenmişlerdi 
Zeynep Tokuş, uğruna eşinden boşandığı Jinekolog Alp Nuhoğlu ile geçen yıl evlenmişti. Çiftin evliliklerinin bitme aşamasında olduğu, evlerinde sürekli yüksek sesle tartıştıkları iddia edildi. Tokuş'un dayak olayının ardından evi terk ettiği, eşyalarının büyük bölümünü de taşıdığı öne sürüldü. 




</TEXT>
</DOC>
