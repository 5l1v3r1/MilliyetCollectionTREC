<DOC>
<DOCNO> 404878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/guncel/gun01.html </URL>
<DATE> 2005/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Uğur Kaymaz için ağır itham 
</HEADLINE>
<TEXT>


Polislerin avukatı, Kızıltepe'de öldürülen 12 yaşındaki çocuk için 'Kim bilir kimin canını yakacaktı' dedi 

ESKİŞEHİR AA 

Mardin'in Kızıltepe ilçesinde 21 Şubat 2004'te düzenlenen operasyonda kamyon şoförü Ahmet Kaymaz 31 ile 11 yaşındaki oğlu Uğur Kaymaz'ın öldürülmesiyle ilgili davaya Eskişehir Ağır Ceza Mahkemesi'nde devam edildi. 
Dünkü duruşmada, sanık polis memurları Mehmet Karaca, Yaşafettin Açıkgöz, Seydi Ahmet Döngel, Salih Ayaz ile ölen Ahmet Kaymaz'ın kardeşleri Murat ve Reşat Kaymaz hazır bulundu. Duruşmaya yaklaşık 15 müdahil, 15 de sanık avukatı katıldı. Dava nedeniyle 1550 polis görev aldı. 

'PKK kullanıyor' 
Sanık avukatı Veysel Güler, çatışmanın "L" şeklinde cereyan ettiğini ve maktullerin arkalarını dönmek zorunda kaldığını savundu. PKK'nın son dönemde çocukları kullanıp duygu sömürüsü yaptığını belirten Güler, "Uğur Kaymaz'ın ilkokul 2'deki fotoğraflarının gösterilerde kullanılması örgüte sempatizan toplamaya yöneliktir. Çocukların eylemlerde kullanıldığına şahit olduk. Şayet bu olay olmasaydı kim bilir kimin canını yakacaktı" diye konuştu. 
Adli tıp raporunda, sanık avukatının suçladığı Uğur Kaymaz'ın vücuduna isabet eden 9 kurşunun da öldürücü olduğu belirtilmişti. 
Sanık avukatı Metin Özsoy da öldürülen Ahmet Kaymaz'ın eş ve annesinin ifadelerinin bazı güçlerle avukatların devreye girmesiyle değiştirildiğini öne sürdü. Sanık polislerden Açıkgöz olayda "MP-5", Karaca, Döngel ve Ayaz da "Uzi" marka otomatik silah kullandıklarını söyledi. 
Müdahil avukatlardan Diyarbakır Barosu Başkan Yardımcısı Tahir Elçi de operasyonu düzenleyen Mardin Emniyet Müdür Yardımcısı Kemal Dönmez'in tanık olarak dinlenmesini ve sanık polislerin tutuklanmalarını istedi. 

Duruşma ertelendi 
Elçi, "Adli Tıp Raporu yargısız infazı belgelemiştir. Kütüklük ve palaskada kurşun izine rastlanılmamıştır. Bunların sonradan olay yerine konduğu açıktır. Video kayıtları mahkemede izlensin. Olay yerinde detaylı keşif yapılsın" dedi. 
Sanıkların tutuklanması istemiyle olay yerinde keşif yapılması istemini reddeden mahkeme heyeti, eksik evrakın tamamlanması için duruşmayı erteledi. 



</TEXT>
</DOC>
