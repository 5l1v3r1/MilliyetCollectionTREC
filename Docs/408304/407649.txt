<DOC>
<DOCNO> 407649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sonsiy10.html </URL>
<DATE> 2005/12/29/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Konya'da din bilgisi öğretmenleri yönetici yapılıyor 
</HEADLINE>
<TEXT>

     Kerem PULGAT DHA 

      KONYA Milli Eğitim Müdürlüğü, ilköğretim okulları için aralık dönemi müdür yardımcısı atama listesini açıkladı. Daha önce müdürlerin bir bölümünün Din Kültürü ve Ahlak Bilgisi öğretmenlerinden atanmasının ardından, bu kez de müdür yardımcıları için aynı tercih yapıldı. 20 Din Kültürü ve Ahlak Bilgisi öğretmeni müdür yardımcılığına terfi ettirilirken, temel derslerden olan Sosyal Bilgiler'den 10 öğretmen, 164 yönetici arasına girebildi. Atamalar Vali Ahmet Kayhan tarafından da onaylandı. 
     Konya İl Milli Eğitim Müdürlüğü'nün internet sitesinde yayınlanan Aralık dönemi müdür yardımcısı atamaları 24 branşta gerçekleşti. 164 müdür yardımcısının atandığı kararname Vali Ahmet Kayhan tarafından da onaylandı. Tepkilere neden olan müdür yardımcısı atamalarının branşlara göre dağılımı şöyle oluştu 
     Sınıf Öğretmeni 72 Din Kültürü ve Ahlak Bilgisi 20 Sosyal Bilgiler 10 Tarih 9 Coğrafya 6 İHL Meslek 6 Türkçe 5 Türk Dili ve Edebiyatı 5 Fen Bilgisi 4 Biyoloji 3 Fizik 2 Kimya 2 Matematik 1 Diğer Dersler 19 
     
     ATAMALARA TEPKİ 
     Eğitim-İş Sendikası Konya Şube Başkanı Veli Demir, atamalarda Din Kültürü ve Ahlak Bilgisi öğretmenleri ile İHL Meslek Dersleri öğretmenlerine öncelik tanındığını bunun da akla dini kadrolaşmayı getirdiğini söyledi. Demir, AKP iktidarı eğitimin gericileştirmesi ve dinselleştirmesi yönündeki kadrolaşmayı tüm hızıyla sürdürüyor. Bu amaç için Bölge İdare ve Danıştay'ın kararlarını bile uygulamıyorlar. İlahiyat Fakültesi öğrencilerine iki diploma verilmesi yönündeki çalışmalar da bu zihniyetin bir ürünüdür. Daha önceki müdür ve müdür yardımcısı atamalarını da dikkate aldığımızda Konya'da müracaat edip de atanamayan bir tek Din Kültürü ve Ahlak Bilgisi öğretmeni kalmamıştır. Bu gelişmeler laik Türkiye Cumhuriyeti için son derece tehlikelidir. Ayrıca atamalardaki taraflılıkla eğitim birliği de büyük ölçüde zedelenmektedir'' dedi. 
     
     MÜDÜR ABARTILI DEĞİL 
     Konya İl Milli Eğitim Müdür Vekili Halil Şahin ise bu yılki atamalarda çok titiz davrandıklarını belirterek, Geçen yıllara oranla bu yıl atanan Din Kültürü ve Ahlak Bilgisi Öğretmeni ile İHL Meslek Öğretmeni sayısı daha düşük. 164 müdür yardımcısından küçük bir bölümü bu iki branştan atandı. Ayrıca bu tamamen milli eğitim müdürlüğünün inisiyatifindedir. Biz de bu inisiyatifi en doğru şekilde kullanmaya çalıştık. Atanan Din Kültürü ve Ahlak Bilgisi öğretmeni ile İHL Meslek öğretmeni sayısı abartılı değil'' dedi. 
     
     MÜDÜR ATAMALARI İPTAL EDİLMİŞTİ 
     Nisan 2005'de Milli Eğitim Müdür Vekili Mehmet Özer döneminde yapılan müdür atamalarında da 233 müdürden 110'u sınıf öğretmenlerinden seçilirken, 31'i İmam Hatip Lisesi Meslek Öğretmenlerinden, 20'si de Din Kültürü ve Ahlak Bilgisi öğretmenlerinden seçilmişti. Buna karşın Türk Dili ve Edebiyatı'ndan 10, Tarih'ten 9, Fen Bilgisi'nden 7, Türkçe'den ise 3 öğretmen müdürlüğe atanmıştı. Atama Kararnamesi, Eğitim-Sen'in itirazı üzerine Danıştay tarafından iptal edilmişti. 
     Milli Eğitim Müdür Vekili Mehmet Özer'in bir kaç ay önce kararname ile görevinden alınması ise atamalarda yapılan tercihlere bağlı olduğu söylentilerine neden olmuştu. 
     
</TEXT>
</DOC>
