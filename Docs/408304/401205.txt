<DOC>
<DOCNO> 401205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/guncel/gun05.html </URL>
<DATE> 2005/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
FBI Başkanı'ndan sürpriz ziyaret 
</HEADLINE>
<TEXT>


Mueller, Ankara'da görüşeceği üst düzey emniyet müdürleri ile, Türkiye'deki El Kaide operasyonlarını masaya yatıracak 

TOLGA ŞARDAN Ankara 

ABD'nin en önemli güvenlik birimlerinden FBI'nın Başkanı Robert S. Mueller, yarın Ankara'ya sürpriz bir ziyaret gerçekleştirecek. 
Yabancı ülkelerdeki FBI birimlerini denetlemek için geziye başlayan Mueller'in, ülkesine dönüş yolunda son olarak Ankara'ya geleceği belirtildi. Yarın geç saatlerde Ankara'ya inecek olan Mueller'in, cuma günü, Emniyet Genel Müdürü Gökhan Aydıner'le görüşme yaptıktan sonra, üst düzey emniyet müdürleriyle öğle yemeğinde bir araya geleceği kaydedildi. Mueller, aynı gün Türkiye'den ayrılacak. Emniyet yetkilileri, ziyaretle ilgili açıklama yapmaktan kaçınırken, kaynaklar Mueller'le Türkiye'de son dönemde gerçekleştirilen El Kaide bağlantılı operasyonlar ve elde edilen sonuçlarla ilgili değerlendirmeler yapılacağını belirtti. 
FBI Başkanı Mueller'in Ankara ziyaretinin, CIA uçaklarının Türkiye'deki havalimanlarını kullandığının ortaya çıkması ile bazı radikal İslami terör örgütü mensuplarının ABD'li görevlilerce sorgulandığı iddialarının gündeme geldiği günlere rastlaması dikkati çekti. 


</TEXT>
</DOC>
