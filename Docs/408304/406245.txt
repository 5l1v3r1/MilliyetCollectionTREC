<DOC>
<DOCNO> 406245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/son/sondun12.html </URL>
<DATE> 2005/12/24/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
Mısır'da 5yıl hapse mahkum edilen politikacı Ayma Nur için ABD atağı... 
</HEADLINE>
<TEXT>

     ABD, Mısır'da resmi evrakta sahtecilik suçundan bugün 5 yıl hapse mahkum edilen, önde gelen muhalif lider Ayman Nur'un serbest bırakılmasını istedi. 
     Beyaz Saray'dan yayımlanan bildiride, ABD'nin Nur'un 5 yıl hapse mahkum edilmesi karşısında ''çok şaşırdığı'' belirtilerek, Mısır hükümetinden insanlık namına muhalif liderin serbest bırakılması istendi. 
     Açıklamada, ABD'nin, tutukluluğunu protesto için başlattığı açlık grevi nedeniyle Nur'un sağlık durumunun ciddi derecede bozulduğu yönündeki haberlerden de endişe duyduğu ifade edildi. 
     Mahkemeye, açlık grevinin ardından bir hafta önce kaldırıldığı hastaneden getirilen, Mısır'da eylül ayında yapılan cumhurbaşkanlığı seçiminde adaylardan El Gad Yarın Partisi lideri Nur, hakkındaki partisinin geçen yılkı kuruluş kaydı için sahte imzalar kullanılması talimatı verdiği suçlamalarını reddetmişti. 
     Parti kuruluş başvurusunda gerekli yüzlerce imzadan birçoğunun sahte olduğu iddialarının ardından, Ayman Nur, ocak ayında gözaltına alınmış ve hakkındaki iddialarla ilgili 6 hafta sorgulanmıştı. Suçlamaları reddeden Nur, yetkililerin, kendisinin cumhurbaşkanlığı seçim kampanyası çalışmalarını engellemeye çalıştığını ileri sürmüştü. 
     Nur, Hüsnü Mübarek'in yüzde 89 oyla seçildiği Eylül ayındaki cumhurbaşkanlığı seçimlerinde oyların yaklaşık yüzde 8'ini almıştı. Kasım ayında yapılan genel seçimlerde de meclisteki sandalyesini kaybeden Nur, usulsüzlük yapıldığı iddiasıyla genel seçimlerin sonuçlarına itiraz etmişti. 
     
</TEXT>
</DOC>
