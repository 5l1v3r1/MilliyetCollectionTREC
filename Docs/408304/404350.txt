<DOC>
<DOCNO> 404350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sontur10.html </URL>
<DATE> 2005/12/17/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Komandolar, gökyüzünde en büyük bayrak’ rekorunu kırdı 
</HEADLINE>
<TEXT>

     Demet ÖZTÜRK KAYSERİ, DHA 

      KAYSERİ'deki 1'inci Komando Tugay Komutanlığı paraşütçüleri, gökyüzünde açılan en büyük bayrak’ dünya rekorunu kırdı. Guinness Rekorlar Kitabı Türkiye Temsilcisi Prof. Dr. Orhan Kural ve noter huzurunda yapılan ölçümler sonrasında bayrağın, 513.2 metrekare büyüklüğünde olduğu tescillendi. Prof. Dr. Kural, Gerekli incelemeleri yaptıktan sonra hazırlayacağımız dosyayı İngiltere'ye göndereceğiz. Rekorun Guinnes'e girişi daha sonra netleşecek'' dedi. 
     Kayseri'nin İncesu İlçesi yakınlarındaki paraşüt atlatma sahasına Şehit Teğmen Hasan Bak adının verilmesi ve burada şehitler anısına yaptırılan anıtın açılışı için düzenlenen törene, 4'üncü Kolordu ve Ankara Garnizon Komutanı Korgeneral Saldıray Berk, Kayseri Vali Vekili Tevfik Karabalık, Garnizon Komutanı Tümgeneral Akın Öztürk, Büyükşehir Belediye Başkanı Mehmet Özhaseki ile çok sayıda askeri yetkili ve Kayserililer katıldı. 
     1'inci Komando Tugay Komutanı Tuğgeneral Hasan Fehmi Canan, törende yaptığı konuşmada, tugay hakkında bilgi vererek, Kıbrıs Barış Harekatı'na katılan tugayın hava indirme konusunda dünyanın sayılı birlikleri arasında yer aldığını belirtti. Konuşmaların ardından, paraşüt atlatma sahasına adı verilen Şehit Teğmen Hasan Bak'ın babası Salih Bak ile anıtın yapılışında emeği geçenlere Korgeneral Berk tarafından şilt verildi. Daha sonra, anıtın açılışı yapıldı. 1'inci Komando Tugay Komutanlığı'nca her yıl icra edilen hava indirme tatbikatının yapılmasının planlandığı törende aşırı sis nedeniyle sadece hava kılavuz harekatı gerçekleştirildi. Hava indirme birliklerinin paraşütle atlaması ile paraşütle askeri araç ve mühimmatatılması ise olumsuz hava koşulları nedeniyle iptal edildi. 
     Töreninin ardından, sis yüzünden yaklaşık 3 saat gecikmeli olarak yapılan gökyüzünde açılan en büyük bayrak’ rekor denemesi başarıyla sonuçlandı. Üsteğmen Gazali Petek, 3 bin metreden askeri nakliye uçağından atladıktan sonra 2 bin 200 metre yükseklikte paraşütünü açtı, 1700 metre yükseklikte de 513 metrekare büyüklüğündeki Türk bayrağını gökyüzünde dalgalandırdı. 18.6 metre eninde ve 28.5 metre uzunluğundaki Türk bayrağının gökyüzünde dalgalanışı, sis nedeniyle güçlükle izlenebildi. Atlayış, Guinnes Rekorlar Kitabı Türkiye Temsilcisi Prof. Dr. Orhan Kural ve noter huzurunda yapıldı. Atlayış sonrası, Prof. Dr. Kural ve diğer yetkililer atlayışın yapıldığı alana giderek incelemede bulundu. 
     
     REKOR TESCİLLENDİ 
     Kayseri 5'inci Noteri Nuri Bülbül huzurunda yapılan ölçümler sonrasında bayrağın 513.2 metrekare büyüklüğünde olduğu tescillendi. Prof. Dr. Orhan Kural, aynı rekorun daha önce Türk Hava Kurumu paraşütçüleri tarafından geçen 9 Ekim'de 433 metrekare büyüklüğündeki Türk bayrağıyla gerçekleştirildiğini hatırlattı. Guinnes Rekorlar Kitabı'nda gökyüzünde açılan en büyük bayrak rekoru kategorisinin kendi teklifi sonrası açıldığını ifade eden Prof. Dr. Kural, şöyle konuştu 
     Bu tür bir rekorun Türk bayrağıyla yapılması sevindirici. Daha önce yine Türk paraşütçülere ait olan rekor, yine Türk paraşütçüler tarafından yenilendi. Gerekli incelemeleri yaptıktan sonra hazırlayacağımız dosyayı İngiltere'ye göndereceğiz. Rekorun Guinnes Rekorlar Kitabı'na girişi daha sonra netleşecek.'' 
     
     REKOR, ŞEHİTLERE ARMAĞAN 
     Rekor için daha önce de 3 kez prova atlayışı yapan Üsteğmen Gazali Petek, Türk bayrağını gökyüzünde dalgalandırmanın mutluluğunu yaşadığını, rekoru Kayseri halkı ve şehitlere armağan ettiğini söyledi. 
     Gökyüzünde açılan bayrak kumaşının hafif, dayanıklı ve hava geçirgen olması gerekiyor. Bu nedenle, rekor denemesinde kullanılacak dev Türk bayrağının kumaşı özel olarak dokundu. 18.6 metre eninde ve 28.5 metre uzunluğundaki Türk bayrağının 25 kiloluk ağırlığına ek olarak gökyüzünde dalgalanması için 25 kilo daha ağırlık bağlandı. 
     
</TEXT>
</DOC>
