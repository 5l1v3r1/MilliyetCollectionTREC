<DOC>
<DOCNO> 402555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/son/sontur11.html </URL>
<DATE> 2005/12/11/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Polis imdat "imdat" dedi 
</HEADLINE>
<TEXT>

     Antalya Emniyet Müdürlüğü 155 Polis İmdat Hattı'na gelen günlük ortalama 1200 çağrının yüzde 40'ının gereksiz ve art niyetli olduğu belirtilerek, vatandaşların servisi gereksiz aramaması istendi. 
     Antalya Emniyet Müdür Yardımcısı ve Muharebe Elektronik Şube Müdürü Hıdır Kocakaya, Antalya'da nüfus artışına paralel olarak 155 Polis İmdat Hattı'na gelen çağrılarda da artış olduğunu ifade etti. 
     155 hattına en çok 08.00-10.00, 12.00-14.00 ve 17.00-20.00 saatleri arasında ihbar geldiğini belirten Kocakaya, turizm sezonu olan Mayıs-Ağustos ayları arasında ise her 10 saniyede bir çağrı aldıklarını söyledi. 
     Gelen ihbarın analiz edilmesinden sonra 30 saniye içinde ilgili polis merkezinin yönlendirildiğini, ekiplerin ise trafik durumuna göre 5-7 dakika içinde olaya müdahale ettiğini kaydeden Kocakaya, ihbarlara 3 vardiya halinde 12 santral görevlisinin baktığını, günde ortalama 1200 çağrı aldıklarını, bu çağrıların ise yüzde 40'nın gereksiz ve art niyetli olduğunu bildirdi. 
     Hattı en çok, okullardaki ankesörlü telefonlardan arayan öğrencilerin meşgul ettiğine dikkati çeken Kocakaya, şöyle konuştu 
     ''Argo konuşma yapanlar var. Komşularıyla problemleri olanlar, halı silkilmesi, çamaşır asılması ve müzik sesinin yüksekliğinden dolayı komşusuna kızanlar bizden yardım istiyorlar. Oysa komşusunu veya yöneticisini uyarsa polis ekiplerimiz o sırada meydana gelen başka bir olaya bakabilirler. Vatandaşlarımız gereksiz yere yapılan her çağrının ihtiyacı olanlara engel olduğunu hatırlasınlar. Yapılan lüzumsuz ve argo kelimelerle dolu çağrılardan burada çalışan personelimiz de rahatsız oluyor. Vatandaşlarımızın bu konuda daha hassas ve duyarlı olmalarını istiyoruz.'' Polis İmdat Hattı'nı arayan vatandaşların, sakin şekilde açık adreslerini söylemelerini, olay yerine giden polis ekiplerine, zanlının ortalama boyu, yaşı, yüz özellikleri ve hangi yöne kaçtığı yönünde bilgiler verilmesi gerektiğini belirten Kocakaya, ''Böylelikle ekiplerimiz daha kısa sürede olaya müdahale eder ve zanlıyı yakalar'' dedi. 
     
     ''ADRESİ SİZE HIRSIZ TARİF ETSİN'' 
     155 Polis İmdat Hattı'na gelen ilginç çağrılardan bazıları şöyle 
     ''Evimin üst katında sürekli köpek havlıyor, gelip siz susturmazsanız, ben gidip sahibini susturacağım'', ''Kurtlar Vadisi'nin sonu nasıl bitti '', ''Elektriğim kesildi, ne yapayım '', ''Belediye bana haber vermeden suyu mu kesti, çıldırıyorum'', ''... şirketinin telefon numarasını öğrenebilir miyim, 118 ücretli de...'', ''Evde kapalı kaldım, çilingir çağırır mısınız '', ''Evime giren hırsızı yakaladım. Ev adresimi bilmiyorum, dur hırsız size tarif etsin'', ''Çocuğum yaramazlık yapıyor, teyzesi korkutur musun.'' 
     
</TEXT>
</DOC>
