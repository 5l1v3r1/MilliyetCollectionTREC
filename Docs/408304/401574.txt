<DOC>
<DOCNO> 401574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/spor/spo30.html </URL>
<DATE> 2005/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Sorgu sırası Altıntoplar'da 

FIFA Disiplin Kurulu, 16 Kasım'daki İsviçre maçında yaşanan olaylarla ilgili olarak Halil ve Hamit Altıntop'u dinlemek için Zürih'e davet etti. Futbol Federasyonu'ndan yapılan açıklamada, kurulun maçta yaşananlara tanık olan kişilerin bilgilerine başvurmak üzere ikinci bir oturum düzenleyeceği bildirildi. Zürih'teki FIFA Genel Merkezi'nde 14 ve 15 Aralık'ta düzenlenecek oturumda ay - yıldızlı ekibimizden Altıntop kardeşlerin de görüşüne başvurulacağı, İsviçreli yayıncıların da dinleneceği belirtildi. Hamit, 14 Aralık'ta 17.00'de, Halil'in ise 15 Aralık'ta 11.00'de Disiplin Kurulu'na bilgi verecek. 

Umutlar İstanbul'a 

Özerk statüye kavuşmak için başvuran 6 federasyon için karar verilemedi. Merkez Danışma Kurulu'nun dün yaptığı toplantıda judo, beyzbol ve softbol, çim hokeyi, bilardo, binicilik ile bocce, dart ve bowling federasyonlarının özerklik dosyaları dün incelemeye alındı. Kurul, bu federasyonların özerklik için gerekli kriterlere sahip olup olmadığını ay sonunda İstanbul'da yapılacak toplantıda karara bağlayacak. Ayrıca senkronize yüzme dalı Yüzme Federasyonu'na bağlandı. 

Doping cezası kasaya girecek 

GSGM ceza yönetmeliğinde son yapılan değişiklikle dopingli yakalanan sporcu ile antrenörlerinden alınacak para cezaları sporun hizmetine değil, devlet bütçesine aktarılacak. 9 Kasım'da resmi gazetede yayınlanarak yürürlüğe giren yönetmelik çerçevesinde, dopinge karışanların ödemek zorunda kalacakları para cezaları gelir kanununda özel bir düzenleme yapılmadığı için devlete gelir kaydedilecek. Böylece teşkilat dopingle mücadeleye kaynak oluşturacak önemli bir gelir kaynağını elden kaçırmış olacak. 

Paralimpik'te yeni dönem 

TÜRKİYE Milli Paralimpik Komitesi'nin İstanbul'da gerçekleştirilen olağan kongresinde belirlenen yönetim kurulu görev bölümü yaptı. Yeni yönetimin Ankara'daki ilk toplantısında başkanlığa yeniden Demirhan Şerefhan getirilirken, Perviz Aran, Alper Kasapoğlu ve Münir Yaraş ise başkan yardımcısı olarak seçildi. Nevin Ergun, Genel Sekreter olurken, yardımcılığını Fanatik gazetesi yazarı Hamit Turhan ile Fatma Coşkun üstlendi. Murat Coşkun da, saymanlığa getirildi. 

Bakan Şahin'in gözü güreşte 

DEVLET Bakanı ve Başbakan Yardımcısı Mehmet Ali Şahin, güreş liginin naklen yayınlanması için sponsor arandığını söyledi. Geleneksel 3. GSGM Oyunları'nın açılışını yapan bakan Şahin, bu yılki organizasyona güreş müsabakaları ile başlamalarının bu branşa verilen önemin göstergesi olduğunu belirterek, "Güreş ligini canlı olarak yayınlatmak için çalışma içindeyiz. Sponsor bulunursa geniş kitlelere ulaşılacak" dedi. 

Kurul ikna olmadı 

FEDERASYONLARIN kaderi 25 Ocak'ta belli olacak. Sportif Performansı Değerlendirme Kurulu, dün yaptığı ilk toplantısında federasyonlardan istenen raporları yeterli bulmadı. Gençlik ve Spor Genel Müdür Yardımcısı Yaşar Kaptan Başaran'ın başkanlığında toplanan kurul, tespit edilmiş kriterlere verilen cevapların daha detaylı olması gerektiğini kararlaştırırken, 15 Ocak tarihine kadar raporların kendilerine iletilmesini istedi. 

Yumruklar ringte 

TÜRKİYE Büyük Erkekler Boks Şampiyonası, Denizli'de başladı. 41 ilden 155 sporcunun katıldığı ve Vali Recep Yazıcıoğlu Spor Salonu'nda düzenlenen şampiyonanın ilk gününde rakiplerini yenen 51'de Rıdvan Budak, 57'de Mehmet Yurduseven, Mehmet Arat, Mustafa Doğan ve Yunus Tangaz, 69'da Tuncay Tavukcu, Ahmet Özer, Gökhan Buldu ve Serhat Değirmenci, 91'de Ercan Özgün, Ahmet Altaş ve Eyüp Gusci 2. tura yükseldi. 


</TEXT>
</DOC>
