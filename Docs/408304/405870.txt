<DOC>
<DOCNO> 405870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/spor/axspo03.html </URL>
<DATE> 2005/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Çek Aslan çek 
</HEADLINE>
<TEXT>


Sarı - kırmızılı yönetim, ödemenin 2 kez ertelenmesine rağmen futbolculara para yerine 1 haftalık çek verdi. Oyunculara alacaklarının tamamı değil, 2.5 milyon euro dağıtılacak 


Galatasaray Yönetimi, Gerets ve futbolcuları isyan noktasına getiren para krizini çek formülü ile bastırdı. Kayseri maçı sonrası, "Paralar salı günü ödenecek" açıklaması yapan, ardından bu süreyi önce çarşamba, son olarak düne erteleyen sarı - kırmızılılar, futbolculara 2.5 milyon euro yaklaşık 4 milyon YTL tutarında çek dağıttı. 
Tatile çıkmadan önce 7 milyon euro tutarındaki alacaklarının banka hesaplarına yatırılmasını umut eden futbolcular önümüzdeki hafta çarşamba gününe vadeli çeklerin verilmesi üzerine bir kez daha hayal kırıklığı yaşadı. 4 milyon YTL tutarındaki parayı temin etmek için kolları sıvayan yönetimin ise 28 Aralık'a kadar çeklerin karşılığını bankaya yatırmaya çalıştığı vurgulandı. Bu arada Galatasaray'a gelmek isteyen ve menajeri ile haber yollayan Okan Koç için yöneticiler Gerets'in fikrini alacak. Yönetici Niyazi Yelkencioğlu ise Sportif A.Ş.'deki görevinden istifa etti. 

Ayhan'a 3 maç ceza 

Profesyonel Disiplin Kurulu, Galatasaraylı Ayhan Akman'a Beşiktaş maçında rakip seyircilere yönelik "sportmenliğe aykırı hareketi" nedeniyle 3 maç ceza verdi. Sarı-kırmızılı futbolcu, ligin 2. yarısındaki Konya ve Ankaragücü maçlarının yanısıra, Türkiye Kupası'nda Giresunspor'a karşı forma giyemeyecek. Kurul, aynı müsabakada tribünlerdeki çirkin tezahürat sebebiyle Galatasaray'a 22 bin 500, Beşiktaş'a ise 5 bin YTL para cezası kesti. 

Kral itiraf 

Galatasaray'ın golcüsü Hakan Şükür, yedek kalmanın kendisini üzdüğünü söyledi. İki yıl daha futbol oynamak istediğini tekrarlayan tecrübeli forvet, "Takımda hiç kimsenin, oynayacak diye bir lüksü olamaz. Onun için pek sorun etmem ama bir oyuncu oynamak ve sahada olmak ister. Uzun süredir çok az yedek kalmış bir insan, tabii ki oynamadığı zaman üzülür. Ben de bu üzüntüyü yaşıyorum" dedi. Milli futbolcu, para sorunu konusunda ise "Unutulmasın ki UEFA Kupası'nı da aynı şartlar altında almıştık. Galatasaray'da kimsenin parası kalmamıştır" yorumunu yaptı. 

'İskambilden kule' 

Sarı - kırmızılı kulübün 2004 yılında yapılan genel kurulunda başkanlığa adaylığını koyan Yılmaz Toköz, mart ayındaki seçimlerde şartlı aday olduğunu açıkladı. Toköz, "Selahattin Beyazıt, Faruk Süren ve Semih Haznedaroğlu aday olmadığı taktirde başkanlığa adayım. 21. yüzyılın Galatasaraylı Don Kişot'u olmak kaderde var mı, yok mu göreceğiz" dedi. 
Yönetim kurulunu, "iskambilden bir kule"ye benzeten Yılmaz Toköz, "Galatasaray Yönetimi dağınık ve küskün bir görüntü vermektedir. Tek dayanakları Ünal Aysal'dır. Canaydın, borcunu ödemeye şerefli bir nokta koymalıdır. Kendisine Futbol Federasyonu başkanlığına aday olmasını tavsiye ediyorum" diye konuştu. Toköz, hafta sonu genel kurulda oylanacak Riva Projesi için ise "Bir sene sonra burası 200 milyon dolar eder. Satılmasına kesinlikle karşıyım" açıklamasını yaptı. 


</TEXT>
</DOC>
