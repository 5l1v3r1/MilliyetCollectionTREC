<DOC>
<DOCNO> 405327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/soneko04.html </URL>
<DATE> 2005/12/21/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
İhracat 2006 için umut vermiyor 
</HEADLINE>
<TEXT>

     Gelecek bir yıllık dönemin dış ticaret gelişmeleri açısından öncü gösterge olarak kabul edilen dahilde işleme rejimi kapsamında ihracatçılardan alınan ihracat taahhütleri 2006 yılında ihracat artışında durgun bir yıl yaşanabileceğinin sinyallerini verdi. 
     Dış Ticaret Müsteşarlıgı’nın, dahilde işleme rejimi kapsamında bu yılın ilk 11 aylık döneminde ihracatçılardan aldığı ihracat taahhütleri geçen yılın aynı dönemine göre yüzde 5.8 artarak 32 milyar dolar olarak gerçekleşti. Söz konusu ihracatı gerçekleştirebilmek için yapılması gereken ithalat tutarı ise yüzde 3.9 artarak 20.8 milyar dolar oldu. 
     İmalatçı ve ihracatçıların, gümrük vergisi ve fonlardan muaf aramalı ve hammadde ithal ederek, bu yılla ürettikleri ürünleri bir yıl içerisinde ihraç etmeleri esasına dayanan dahilde işleme rejimi kapsamındaki ihracat taahhütlerindeki bu düşük oranlı artışın gelecek bir yılın ihracatına da yansıyabileceği ifade ediliyor. Türkiye’nin orta ve uzun vadeli ihracat stratejisi ihracatın yıllık ortalama yüzde 11-12 oranlarında artırılması hedefine dayanıyor. 
     
     SEKTÖRLERDEKİ DURUM 
     Sektörlerin dahilde işleme kapsamındaki ihracat taahhütleri, özellikle dokuma ve giyim, demir ve çelik, madeni eşya gibi sektörlerin ihracatında gelecek bir yıllık dönemde azalma olabileceğinin sinyallerini veriyor. 
     En fazla ihracat yapan alt sektör olan dokuma ve giyim sektörünün dahilde işleme kapsamında verdiği ihracat taahhütleri geçen yılın aynı dönemine göre yüzde 2.8 azalarak 5.2 milyar dolara kadar inerken, bu kapsamda yapılması öngörülen ithalat ise yüzde 5 azalarak 3 milyar dolar oldu. 
     Demir ve çelik sektörünün ihracat taahhütleri yüzde 16 azalarak 4.7 milyar dolara, yapılması öngörülen ithalat ise yüzde 14.7 azalarak 3.6 milyar dolara geriledi. 
     Madeni eşya sektörünün ihracat taahhütleri ise 1.6 milyar dolardan 777 milyon dolara geriledi. Öngörülen ithalat ise yüzde 50 azalarak 523 milyon dolar oldu. 
     Son yıllarda önemli bir ihracat artışı yakalayan ve Türkiye’nin ikinci en fazla ihracat yapan sektörü olan taşıt araçlarının ihracatındaki artışın 2006 yılında da yüksek düzeyini koruyabileceği belirlendi. Sektörü bu kapsamda yaptığı ihracat taahhütleri yüzde 23.1 artarak 9.1 milyar dolara kadar çıkarken, bu ihracatın gerçekleştirilmesi için yapılması öngörülen aramalı ithalatının tutarı ise yüzde 18.3’lük büyümeyle 5.6 milyar dolara çıktı. 
     Bu arada, demir dışı metaller, elektronik, gıda ve içki, lastik gibi sektörlerin yüksek ihracat artış hızını gelecek dönemde de sürdürebilecekleri belirlendi. Demir dışı metaller sektörünün ihracat taahhütleri geçen yıla göre yüzde 39.2 artarak 717 milyon, elektronik sektörünün taahhütleri yüzde 19.1 artarak 3.7 milyar, gıda ve içki sektörünün taahhütleri yüzde 20.7 artarak 2.5 milyar, lastik sektörününki yüzde 14.6 artarak 1 milyar dolara ulaştı. 
     
     İTHALATIN İHRACATA BAĞIMLILIĞI 
     Dahilde işleme kapsamında Türkiye’deki sektörlerin 100 dolarlık ihracat yapabilmek için yapması gereken ithalat tutarı ise 65 dolar olarak hesaplandı. Bu tutar taşıt araçlarında 62 dolar, demir çelikte 76 dolar, demir dışı mitallerde 71 dolar, gıda ve içkide 55 dolar, lastikte 66 dolar, madeni eşyada 67 dolar, dokuma ve giyimde 57 dolar olarak hesaplandı. 
     
</TEXT>
</DOC>
