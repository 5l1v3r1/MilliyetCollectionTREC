<DOC>
<DOCNO> 403175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sontur30.html </URL>
<DATE> 2005/12/13/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Altunizade’de "Birleşik Krallık Vize Başvuru Merkezi" açıldı 
</HEADLINE>
<TEXT>

     İngiltere’nin Ankara Büyükelçisi Peter Westmacott, İngiltere veya Birleşik Krallık’a gitmek isteyen Türk vatandaşlarına daha modern ve hızlı hizmet vermek amacıyla Koç Holding ortaklığında "Birleşik Krallık Vize Başvuru" merkezini hizmete açtıklarını bildirdi. 
     Altunizade’de merkezin açılışında konuşan Büyükelçi Westmacott, Türkiye’de daha iyi ve hızlı hizmet vermek için Koç Holding ile ortaklığa girdiklerini söyledi. 
     Bu konuda daha önce de holdingle çalışmaları bulunduğunu hatırlatan Westmacott, "Amacımız, İngiltere veya Birleşik Krallık’a gitmek isteyen Türk vatandaşlarına daha modern ve daha hızlı hizmet vermek" dedi. 
     Bundan sonra İstanbul ve Ankara dışında İzmir, Antalya, Marmaris ve Gaziantep’te bulunan toplama merkezlerinden de başvuru alınarak İstanbul ve Ankara’ya gönderilebileceğini anlatan Westmacott, "Bundan sonra herhangi bir şekilde kapı önünde bir kuyruk oluşmayacak. 
     Kişiler, bu toplama merkezlerine başvurularını verip buradan tavsiye de alabilecekler. Tedarikçi firma kullanımı başka ülkelerde de hizmet vermekte" diye konuştu. 
     
     MUSTAFA KOÇ’UN KONUŞMASI 
     Koç Holding Yönetim Kurulu Başkanı Mustafa Koç da bugün burada kendilerinin de bir ilke imza attığını vurgulayarak, şunları söyledi 
     "Vatandaşlar artık kuyruklarda sürünmeyecek, soğuk havada beklemeyecek. Ve çok daha medeni şekilde başvurularını yapabilecekler. 
     Bunun tabii İngiltere açısından da çok büyük faydaları var. Çünkü baktığınız zaman bir vatandaş, bir vizeyi nasıl alacağına göre o ülkeyi kendi kafasında tartıyor. Bu bakımdan bu ülkeler için de çok büyük avantaj olacak. Sağolsunlar bizi seçtiler. Bu, bizim için de büyük bir tecrübe olacak." Açılışa, İngiltere’nin İstanbul Başkonsolosu Barbara Hay da katıldı. 
     Setur seyahat acentesi tarafından işletilecek olan merkezde, başvuru formlarının eksiksiz doldurulmuş olması, yeterli belge sağlanmasının kontrolü gibi bazı temel idari işler ile vize ücretlerinin alınması ve ön bilgilerin girilmesi işlemleri yapılacak. 
     Başvurular, daha sonra bu merkez tarafından başkonsolosluk vize bölümüne gönderilecek. 
     
</TEXT>
</DOC>
