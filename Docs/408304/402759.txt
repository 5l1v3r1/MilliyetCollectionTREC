<DOC>
<DOCNO> 402759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sonsiy10.html </URL>
<DATE> 2005/12/12/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Westmacott ingiltere'nin AB desteği iş hayatına daha fazla yansımalı 
</HEADLINE>
<TEXT>

     İngiltere’nin Ankara Büyükelçisi Peter Westmacott, "İngiltere’nin AB konusunda Türkiye’ye verdiği desteğin iş hayatındaki çalışmalara daha fazla yansıması gerekir" dedi. 
     "İngiltere Havaalanları Birliği Semineri", Devlet Hava Meydanları İşletmesi DHMİ Esenboğa simülatör binasında yapıldı. 
     Westmacott, açılışta yaptığı konuşmada, Türkiye ile İngiltere arasında iyi ilişkilerin her geçen gün geliştiğini ifade etti. 
     İki ülke arasındaki diyalogun arttırılmasına yardımcı olacak çalışmaların başlatılması gerektiğini dile getiren Westmacott, bu doğrultuda Türkiye’nin ihtiyaç duyduğu sektörleri incelediklerini bildirdi. Westmacott, şöyle devam etti 
     "Biz, Türkiye’ye daha fazla nasıl destek veririz, onun çalışmasını yapıyoruz. Türkiye’de son yıllarda havacılık konusunda büyük gelişmeler yaşanıyor. Buna paralel olarak biz de Türk havacılığına nasıl destek verebiliriz diye düşündük. Sonuçta İngiltere Havaalanları Birliği Semineri’nin yapılması kararlaştırıldı. 15 kişilik heyet, mühendislik, mimarlık-müşavirlik, teçhizat-ekipman konusunda bilgiler verecek. İngiltere, dünya havacılık işletmesi konusunda ileri düzeyde becerilere sahip. Bu becerilerin anlatılması ve yeni becerilerin elde edilmesi açısından buradaki semineri önemsiyoruz." İngiltere’nin, AB sürecinde Türkiye’ye başından beri destek verdiğini anımsatan Westmacott, bu ilişkilerin daha da arttırılması için neler yapılabileceğinin araştırılması gerektiğini söyledi. 
     Westmacott, iki ülke arasındaki iyi ilişkilerin 3 Ekim’de müzakerelerin başlatılmasıyla yeni boyut kazandığına dikkat çekerek, ’İngiltere’nin AB konusunda Türkiye’ye verdiği desteğin iş hayatındaki çalışmalara daha fazla yansıması gerekir" diye konuştu. 
     Ulaştırma Bakanlığı Müsteşarı İbrahim Şahin de havacılık sektöründe 2003 yılından sonra büyük hareketlilik yaşandığını belirtti. 
     "Büyük balık küçük balığı yutuyordu, şimdi ise hızlı balık yavaş balığı yutuyor" diyen Şahin, havacılık alanında zamanla yarışma döneminin başladığını kaydetti. 
     Şahin, Türkiye’nin daha önce kaybettiği zamanı yakalama çabası içinde olduğuna işaret ederek, Türkiye’nin 2003 yılından sonra havacılık sektöründe ciddi açılımlar ve heyecanlar yakaladığını vurguladı. 
     Havacılık sektöründe yaşanan bu hareketliliğin beraberinde ciddi tedbirler ve önlemlerin alınmasını zorunlu hale getirdiğinin altını çizen Şahin, "Sıfır riskin avantajlarını yaşamak istiyoruz" dedi. 
     Şahin, Türkiye’yi sadece 70 milyon nüfusla düşünmenin hata olacağını, Türkiye’nin 300 milyon kişi kapasiteli bir bölgede bulunduğunun farkında olunması gerektiğini kaydederek, "İngilizler bunu önceden görerek, Türkiye’de böyle bir semineri düzenlediler. Biz de bunu destekliyoruz" diye konuştu. 
     Havacılık sektöründe Türkiye’nin dünyada ilk beşe girdiğini bildiren Şahin, hedeflerinin Türkiye’yi daha üst sıralara çıkarmak olduğunu bildirdi. 
     Seminerde, "Türkiye’de Sivil Havacılığın Geliştirilmesi", "Havaalanları için Finans İmkanları, Dengelerin Sağlanması", "Hava Trafik Kontrol Perspektifinden Havaalanı ve Hava Trafik Altyapısının Değiştirilmesi, Ticari Kazanımlar", "Emniyet Standartlarının Yükseltilmesi", "Elektronik ve Barkotlu Pasaport Okuyucuları ile Yolcu Hizmetlerinin Etkinleştirilmesi", "Modern Hava Trafik Kontrol Sistemlerinin Havaalanlarına Uygulanması", "Hava Trafik Kontrol Eğitimi", "Giriş Kontrolde Yeni Metotlar" konusunda bilgiler verilecek. 
     
     ŞAHİN’İN TRT GENEL MÜDÜRLÜĞÜ’NE ATANMASI İSTEMİ 
     Şahin, TRT Genel Müdürlüğü’ne atanması yönündeki kararnamenin Cumhurbaşkanı Ahmet Necdet Sezer tarafından onaylanmamasına ilişkin bir soru üzerine, "Benim dışımda gelişti. Öteden beri bu konunun dışındayım. Bana ne görev verilirse onu yaparım. Ben devlet memuruyum. 
     Bu konuda herhangi bir açıklamam yok" dedi. 
     
</TEXT>
</DOC>
