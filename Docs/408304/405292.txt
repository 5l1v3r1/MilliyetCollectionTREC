<DOC>
<DOCNO> 405292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sondun31.html </URL>
<DATE> 2005/12/21/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Hollanda'da sokakta burkayla dolaşmak yasaklanıyor 
</HEADLINE>
<TEXT>

     Hollanda'da, kadınların burka olarak bilinen ve gözleri dışında bütün vücudunu kapatan giysilerle sokağa çıkmalarının yasaklanması gündemde. 
     Meclis Genel Kurulu'nun dün akşamki toplantısında bu yönde verilen bir önerge, oy çokluğuyla benimsendi. Meclis'te tek kişiyle temsil edilen Geert Wilders Grubu tarafından verilen önergede, İslami giysi olarak adlandırılan burkanın kamuya açık her yerde yasaklanması için hükümetin karar alması isteniyordu. 
     Önerge, koalisyonun büyük ortağı Hıristiyan Demokrat Partisi, Liberal Parti ve Pim Fortuyn Listesi ile diğer küçük sağ partilerin desteğiyle kabul edildi. Burkaya karşı çıkan partilere göre, bu giysi kadınların topluma uyumunun önünde engel oluşturuyor. 
     Önergeyi veren Geert Wilders ise burkanın içinde yer alan kişinin, kendisini tamamen kapatarak kimliğini gizlediğini ve bu kıyafetin iç güvenliği tehlikeye düşürdüğünü belirtti. Wilders, terör tehlikesinin bulunduğu günümüzde, kişinin sokakta kendisini gizlememesinin her zamankinden daha çok gerektiğini söyledi. 
     Yabancılar politikası ve uyumdan sorumlu Devlet Bakanı Rita Verdonk ise önergenin benimsenmesinden sonra sözcüsü aracılığıyla yaptığı açıklamada, önergeyle meclisin hükümete görev verdiğini belirterek, yapılacak değerlendirme ve araştırmanın ardından muhtemelen gelecek ay içinde bu konuda karar alınacağını bildirdi. 
     Bakan Verdonk'a göre, burkanın yasaklanmasına hukuki açıdan sakınca olmadığının görülmesi halinde, hükümet bu yönde karar alarak uygulamayı yürürlüğe koyacak. Ancak genel yasaklama yerine, burkanın belirli zamanlarda ve belirli yerlerde yasaklanması daha uygun olabilecek. 
     
</TEXT>
</DOC>
