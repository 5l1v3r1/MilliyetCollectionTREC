<DOC>
<DOCNO> 405750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sonspo15.html </URL>
<DATE> 2005/12/22/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Malatyaspor, üç yabancı futbolcu ile anlaştı 
</HEADLINE>
<TEXT>

     Malatyaspor Kulübü Basın Sözcüsü Hakan Kodaman, ligin ikinci yarısında daha güçlü bir takım oluşturmak için çalıştıklarını belirterek, ''3 yabancı futbolcu ile her konuda anlaşmaya vardık. Finansman sorununu aştığımız taktirde bu futbolcuları renklerimize bağlayacağız'' dedi. 
     Hakan Kodaman, AA muhabirine yaptığı açıklamada, Turkcell Süper Ligi'nin ilk yarısında verdikleri mücadele ile tarih yazdıklarına inandıklarını söyledi. 
     Kodaman, şöyle konuştu 
     ''Bütün sıkıntılara rağmen spor kamuoyunun düştü gözü ile baktığı takımımız, başta teknik heyetimiz, taraftarlarımız ve yöneticilerin elbirliğiyle 15. sıraya kadar yükseldi. 5. sıradaki takım ile aramızdaki puan farkı sadece sekiz. Takıma yapacağımız yeni takviyelerle 40. yılımızda hedeflediğimiz Avrupa kupalarına katılacağımıza inanıyorum.'' Trabzonspor'un yeni yönetimiyle transfer konusunda diyalog halinde olduklarını dile getiren Kodaman, 1-2 gün içinde gelişmelerin sonuçlanacağını belirtti. 
     Yabancı oyuncu transferi için çalışmaları hızlandırdıklarını dile getiren Kodaman, Almanya, Danimarka ve İsviçre'de oynayan 3 yabancı futbolcuyla her konuda anlaşmaya vardıklarını, finansman sorununu aşmaları halinde bu oyuncuları renklerine bağlayacaklarını kaydetti. 
     
</TEXT>
</DOC>
