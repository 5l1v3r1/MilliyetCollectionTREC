<DOC>
<DOCNO> 401314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sondun35.html </URL>
<DATE> 2005/12/07/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Baradei İran uranyum zenginleştirebilir 
</HEADLINE>
<TEXT>

     Uluslararası Atom Enerjisi Kurumu UAEK Başkanı Muhammed El Baradei, uluslararası toplumun müdahalesi olmazsa İran'ın uranyum zenginleştirebileceğini ve atom bombası üretebileceğini söyledi. 
     El Baradei, aynı gün hem Jerusalem Post hem de El Hayat gazetelerinde yayımlanan demecinde, uluslararası toplumun İran'a karşı ''sabrını yitirmekte olduğunu'', ancak bir ''askeri çözümün planlanmadığını'' kaydetti ve şunları söyledi 
     ''İran, tesislerini işletmeye başlarsa uranyum zenginleştirebilir, ancak uluslararası toplum İran'dan tam olarak bu faaliyetlerini yeniden değerlendirmesini ya da askıya almasını istiyor, çünkü bu İran'ı nükleer silah üretme kapasitesine yaklaştırıyor. İran'da yeraltında uranyum zenginleştirilen bir tesis görmedik. Görmezden gelinebilecek zenginleştirilmiş uranyum miktarların varlığından başka bir şey saptamadık ve İran'da nükleer silah olduğuna dair elle tutulur bir kanıt yok.'' El Baradei, bunlara ek olarak, El Hayat gazetesine de askeri bir çözümün planlanmadığını, bunun istenen bir şey olmadığını ifade etti ve ''Umarım kimse bunu düşünmez, çünkü bu sorunu derinleştirmekten başka bir şeye yaramaz'' dedi. 
     İran Ulusal Yüksek Güvenlik Konseyi UYGK Genel Sekreteri Ali Laricani, önceki gün, İran'ın atom bombası üretme peşinde olmadığını, Japonya'ya atom bombası atanların da kendilerini nükleer teknolojiden mahrum edecek konumda bulunmadıklarını belirtmiş, ''İran, Batı'nın istekleri karşısında teslim olmayacak. Batı bizim nükleer teknolojimize sınırlama getirmek istiyor, ama İran sadece birkaç ay daha hassas nükleer faaliyetlerini askıya almaya devam edecek'' demişti. 
     
</TEXT>
</DOC>
