<DOC>
<DOCNO> 405640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sondun39.html </URL>
<DATE> 2005/12/22/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Stalin'in torunun oğlu, Putin'den Rusya vatandaşlığı istedi 
</HEADLINE>
<TEXT>

     SSCB'nin ikinci Devlet Başkanı Joseph Stalin'in torununun küçük oğlu Jacob Jugaşvili, Rusya Devlet Başkanı Vladimir Putin'e bir mektup yazarak, Rus vatandaşlığı istedi. 
     Rus İtar-Tass ajansının haberine göre, Gürcistan'ın başkenti Tiflis'te yaşayan 33 yaşındaki Gürcü vatandaşı Jugaşvili, mektubunda, ''Gürcü vatandaşı olarak Rusya topraklarında yapmak istediğim her şey sınırlı oluyor. Ben Stalin'in torununun küçük oğluyum. Ben ve kardeşim Gürcü vatandaşıyız, ancak okulu Moskova'da okuduk. Ayrıca ağabeyim Rusya topraklarındaki silahlı kuvvetlerde askerlik görevini yerine getirdi'' diye yazdı. 
     SSCB'nin dağılmasından önce hem Rus, hem de Gürcü vatandaşı olduklarını ifade eden Jugaşvili, ailesinin Rusya'da yabancı durumuna düştüğünü, Moskova'da ne çalışabildiğini, ne de yaşayabildiğini kaydetti. 
     Jugaşvili, Rusya'yı ziyaret etmek istediklerinde birçok bürokratik işlem ve mali engelle karşı karşıya kaldıklarını belirterek, ''Rusya'yı Rus toplumunun normal mensupları gibi ziyaret etmek istiyoruz. Anlayışınızı ve yardımınızı ümit ediyorum'' ifadelerine yer verdi. 
     Stalin'in torunu ve Jacob Jugaşvili'nin babası olan 69 yaşındaki Eugene, Rusya vatandaşı olarak Moskova'da yaşıyor, ancak sık sık Tiflis'e gidiyor. 
     
</TEXT>
</DOC>
