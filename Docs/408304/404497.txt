<DOC>
<DOCNO> 404497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/son/sondun19.html </URL>
<DATE> 2005/01/01/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
İran'da cumhurbaşkanlığı seçimi 17 Haziran'da... 
</HEADLINE>
<TEXT>

     İran'da devlet başkanlığı seçimi 17 Haziranda yapılacak. 
     Anayasayı Koruyucular Konseyi AKK Sözcüsü Gulamhüseyin Elham, IRNA'ya yaptığı açıklamada, Konsey'in seçimin 17 Haziranda düzenlenmesine karar verdiğini söyledi. 
     Seçimler için birçok kişi aday olduğunu açıklamıştı. 
     Muhafazakar kesimden eski Dışişleri Bakanı ve dini lider Ayetullah Ali Hamaney'in dış ilişkilerden sorumlu danışmanı Ali Ekber Velayeti ile eski Devrim Muhafızları komutanı, Düzenin Yararını Teşhis Heyeti Genel Sekreteri Muhsin Rızai cumhurbaşkanlığı seçiminde aday olduklarını açıklamıştı. 
     Hamaney'in danışmanı eski İran Radyo ve Televizyonu Kurumu IRIB Başkanı Ali Larincani, muhafazakar Tahran milletvekili Ahmet Tavakkoli ve eski Cumhurbaşkanı Ali Ekber Haşimi Rafsancani'nin isimleri de muhtemel adaylar arasında geçiyor. 
     Cumhurbaşkanlığı seçimine katılacak aday adaylarının muhafazakar Anayasayı Koruyucular Konseyi'nin onayını alması gerekiyor. 
     1997 ve 2001 yılında cumhurbaşkanı seçilen Muhammed Hatemi'nin görevi gelecek yılın ortasında sona eriyor. İran'daki yasalara göre, üst üste iki dönem cumhurbaşkanlığı yapan kimse takip eden üçüncü dönemde aday olamıyor. 
     
</TEXT>
</DOC>
