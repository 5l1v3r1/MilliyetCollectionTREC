<DOC>
<DOCNO> 402218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/guncel/gun06.html </URL>
<DATE> 2005/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Solun geleceği için konferans 
</HEADLINE>
<TEXT>


İSTANBUL Milliyet 

Türkiye Devrimci İşçi Sendikaları Konfederasyonu DİSK tarafından ilki Bolu'da düzenlenen "Solun geleceği" konulu konferansın ikincisi, bugün İstanbul'da yapılacak. 
DİSK'ten yapılan yazılı açıklamada, ilki 14 - 15 Ekim 2005 tarihleri arasında Bolu'da düzenlenen "Türkiye'de Ekonomik ve Siyasal Gelişmeler ve Solun Geleceği" konulu toplantının ikincisinin bugün İstanbul Dedeman Oteli'nde yapılacağı belirtildi. 

500'ün üzerinde konuk 
Açıklamada, 500'ün üzerinde siyasetçi, sendikacı, akademisyen, gazeteci, yazar, aydın, sanatçı ile demokratik örgüt ve iş dünyası temsilcilerinin davetli olduğu belirtilen toplantıda, "Solda Yenilenme", "Ekonomi ve Sosyal Politikalar", "Siyasal Katılım, Gençlik ve Kadın" ile "Kültür, Sanat ve Sol" gibi farklı konulu oturumlar yapılacağı bildirildi. 
Geçen ekimde Bolu'daki Koru Otel'de gerçekleşen toplantıda, siyasi yelpazenin solunda yer alan çok sayıda aydın biraraya gelmiş, dünyada ve Türkiye'deki son gelişmeleri, ekonomide yaşananları, siyasette ve dış politikadaki gelişmeleri ve bütün bunlar ışığında Türkiye'nin ve solun genel durumunu tartışmıştı. 
DİSK Genel Başkanı Süleyman Çelebi, iki günlük konferans sonrasında yaptığı değerlendirmede, "Solda yeni bir sevda var" diye konuşmuştu. 



</TEXT>
</DOC>
