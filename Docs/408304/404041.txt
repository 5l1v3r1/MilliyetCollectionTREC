<DOC>
<DOCNO> 404041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sonsiy17.html </URL>
<DATE> 2005/12/16/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
ABD’nin yeni Ankara Büyükelçisi Irak, ABD’nin bir numaralı önceliği 
</HEADLINE>
<TEXT>

     ABD’nin yeni Ankara Büyükelçisi Ross Wilson, ABD Federal Soruşturma Bürosu FBI ve Merkezi Haber Alma Teşkilatı CIA başkanlarının arka arkaya Türkiye’ye yaptıkları ziyaretlerde, yalnızca kendi sorumluluk alanlarına ilişkin konuları yetkililerle ele aldıklarını kaydetti. 
     ABD Büyükelçilik Konutu’nda basın mensuplarıyla bir araya gelen Büyükelçi Wilson, açıklamalarda bulundu ve soruları yanıtladı. 
     Göreve başlayalı henüz çok kısa süre olduğunu belirten Wilson, geçen hafta perşembe günü Cumhurbaşkanı Ahmet Necdet Sezer’e güven mektubunu sunduğunu hatırlattı ve Sezer ile görüşmesinde iki ülkeyi ilgilendiren pek çok konuda konuştuklarını söyledi. Wilson, "Sezer’e işbirliğimizi ve ortaklığımızı daha da güçlendirmek amacıyla burada bulunduğumu belirttim" diye konuştu. 
     Wilson, dün Dışişleri Bakanı ve Başbakan Yardımcısı Abdullah Gül ve Başbakan Recep Tayyip Erdoğan tarafından kabul edildiğini de belirterek, Gül ile görüşmesinin "son derece yararlı olduğunu ve neredeyse iki ülkeyi ilgilendiren tüm konuların görüşmede ele alındığını" kaydetti. 
     Gül ile görüşmesinde Kıbrıs konusunu da ele aldıklarını söyleyen Wilson, ABD ve Türkiye’nin Kıbrıs konusunda aynı temel bakış açılarına sahip olduklarını, gerek ABD’nin gerekse Türkiye’nin konunun iki tarafın da kabul edebileceği bir çözüme kavuşmasını ve bu çözümün BM çatısı altında bulunmasını istediklerini kaydetti. 
     Erdoğan ile görüşmesinin, Erdoğan’ın şehit ailelerini kabulünden sonraya denk geldiğini belirten Wilson, kabulde ele alınan konular arasında terörizm ve özel olarak da terör örgütü PKK’nın olduğunu söyledi. 
     Konuşmasına son dönemde Ankara’yı ziyaret eden üst düzey Amerikalı yetkilileri hatırlatarak devam eden Büyükelçi Wilson, FBI ve CIA başkanlarının kısa aralıkla Türkiye’ye gelmelerinin, "Türk-Amerikan ilişkilerinde üst düzey ziyaretlerin artırılması çabalarının bir yansıması" olduğunu kaydetti ve "Gerek CIA gerekse FBI başkanları, ziyaretlerinde yetkililerle yalnızca kendi sorumluluk alanlarına giren konuları ele aldılar" diye konuştu. 
     Her iki ziyarette de uluslararası terörizm konusunun gündeme geldiğini ifade eden Büyükelçi Wilson, terörizme karşı savaşa kararlı devletlerin, aralarındaki bilgi alışverişini güçlendirdiklerini kaydetti. Terör örgütü konusunun hemen her temasta gündeme geldiğine de işaret eden Wilson, "FBI ve CIA başkanının, Türkiye’de bu sorunun nasıl algılandığını ilk elden öğrenme ve anlama fırsatını bulduklarını" kaydetti. 
     Wilson, Türkiye’ye gelmeden önce ABD Dışişleri Bakanı Condolezza Rice ve diğer yetkililerle görüşmeler yaptığını belirtti ve "Washington, burada olup bitenlerle yakından ilgileniyor ve ilişkilerin daha da geliştirilmesinden yana" şeklinde konuştu. 
     
     IRAK, SURİYE, İRAN 

     Türkiye ve ABD’yi Irak’a ilişkin konularda daha yakın işbirliği, karşılıklı dayanışma ve danışma içinde görmeyi arzuladığını ifade eden Büyükelçi Wilson, Irak konusunun ABD’nin bir numaralı önceliği olduğunu, ABD gibi Türkiye’nin de demokratik, birleşik ve istikrarlı bir Irak istediğini belirtti. 
     Türkiye ile İran ve Suriye konularında da ortak çalışmalar yürütmeyi istediklerini dile getiren Wilson, İran Cumhurbaşkanı Mahmut Ahmedinejad’ın son dönemde "cüretkar" açıklamalarda bulunduğunu kaydetti. 
     Wilson, Kafkasya ve Orta Asya’da ABD-Türkiye işbirliğini yeniden oluşturma ve güçlendirme çabalarının da öncelikler arasında yer aldığını söyledi. 
     Konuşmasına Türkiye’de bulunmaktan memnuniyet duyduğunu belirterek son veren Büyükelçi Wilson, daha sonra gazetecilerin sorularını yanıtladı. 
     ABD’nin yeni Ankara Büyükelçisi Ross Wilson, terör örgütüyle mücadele konusunun ABD yönetimi ve kendisinin Ankara’daki görevinin en öncelikli konuları arasında yer aldığını belirtti. 
     ABD Büyükelçilik Konutu’nda basın mensuplarıyla tanışma toplantısında bir araya gelen Büyükelçi Wilson, yaptığı açıklamanın ardından soruları yanıtladı. 
     Wilson, bir gazetecinin terör örgütü PKK ile mücadelede yeni bir aşamaya gelindiğinin belirtildiğini hatırlatması ve bu yeni aşamanın ne gibi farklılıklar içerdiğini sorması üzerine, Başbakan Recep Tayyip Erdoğan ile görüşmesinin şehit ailelerinin kabulünden sonra olduğunu hatırlattı ve "PKK terörünün neden olduğu kurbanların ailelerini çok iyi anladığını" kaydetti. 
     Wilson, geçen aylarda terör örgütü PKK ile mücadelenin birçok boyutunu kapsayan bir paket üzerinde çalışıldığını da belirterek, ellerinde sihirli değnek olmadığını kaydetti ve konunun kapsamlı önlemler gerektiren bir konu olduğunu söyledi. 
     Terör örgütü PKK’nın finans kaynaklarının kesilmesi ya da mümkün olan en aza indirilmesi konusunda da çalışıldığına işaret eden Büyükelçi Wilson, son dönemde bilgi alışverişinin gözle görünür ölçüde arttığına da dikkat çekti. Wilson, "Bu konu ABD yönetiminin ve benim buradaki misyonumun en öncelikli konuları arasındadır" dedi. 
     Wilson, Türk kamuoyunun terör örgütü PKK’ya yönelik askeri operasyon beklentisi içinde olduğunun belirtilmesi üzerine de "Temel kriterlerimizden biri, neyin etkili olup neyin olamayacağıdır. Etkili olabilecek adımlar konusunda görüş alışverişinde bulunduk, bulunmaya devam edeceğiz" diye konuştu ve bu soruya doğrudan yanıt veremeyeceğini belirtti. 
     ABD Merkezi Haberalma Teşkilatı’nın CIA bazı faaliyetlerinin Avrupa’da ve Türkiye’de tartışıldığının hatırlatılması ve CIA’ya ait olduğu belirtilen uçakların birçok başkente indiği iddialarının sorulması üzerine, bu konulara ilişkin ABD Başkanı George Bush, ABD Dışişleri Bakanı Condoleezza Rice ve Dışişleri Bakanı ve Başbakan Yardımcısı Abdullah Gül’ün yaptığı açıklamaları hatırlattı. 
     ABD’deki tüm kurum ve yöneticilerin ABD yasalarına ve uluslararası yükümlülüklere saygılı hareket ettiğini belirten Büyükelçi Wilson, ABD’de işkencenin yasak olduğunu ve işkenceye hoşgörü gösterilmesinin de mümkün olmadığını söyledi. 
     "ABD dostlarının egemenliğine saygılıdır" diyen Wilson, herhangi bir girişimde bulunulması durumunda bunun o ülke yetkilileriyle işbirliği içinde yapılacağını ve ülkelerin egemenlik haklarına saygı gösterileceğini de kaydetti. 
     Teröristlerin uluslararası barışı tehdit eden, çoğu zaman bir ülke vatandaşı olmayan, tehlikeli kişiler olduğunu söyleyen Büyükelçi Wilson, demokratik toplumların bu kişilerle mücadele ederken birtakım çelişkilerle karşı karşıya kaldıklarını belirtti. 
     
     SURİYE VE İRAN 

     Bir gazetecinin konuşmasında Suriye ve İran konusunda Türkiye ile işbirliğinden söz ettiğini hatırlatması ve bu işbirliğinin detaylarını sorması üzerine Wilson, Türkiye ile ABD’nin, İran ve Suriye konusundaki temel beklentilerinin birbirine yakın olduğunu düşündüğünü söyledi. 
     Türkiye ve ABD’nin Suriye ve İran’a ilişkin temel beklentilerinin örtüştüğünü, ancak sonuçlara ulaşma konusunda farklı görüşlere sahip olabileceklerini ifade eden Büyükelçi Wilson, bu iki ülkenin uluslararası toplumla işbirliğini sağlamak için ABD’nin "önce diplomatik yollar, ardından da belli bir oranda izolasyon" yaklaşımını benimsediğini söyledi. 
     Büyükelçi Wilson, "Benim görevim, olabilecek en üst düzeyde istişare ve görüş alışverişi, işbirliğini sağlamak" diye konuştu. 
     Wilson, Türkiye’nin bu bölgede yaşayan bir devlet olduğunu ve söz konusu ülkelerin Türkiye’nin komşusu olduğu gerçeğini de anladıklarını kaydetti. 
     
</TEXT>
</DOC>
