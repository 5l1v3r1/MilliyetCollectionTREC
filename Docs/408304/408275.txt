<DOC>
<DOCNO> 408275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/son/sontur14.html </URL>
<DATE> 2005/12/31/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Yurtkur Genel Müdürü, kız yurdunda kamera söylentileriyle ilgili açıklama 
</HEADLINE>
<TEXT>

     Yüksek Öğrenim Kredi ve Yurtlar Kurumu YURTKUR Genel Müdürü Hasan Albayrak, kuruma bağlı üç yurdun adının ''internetteki art niyetli kişiler tarafından veya chat ortamında geçtiğinin tespit edildiğini'' belirterek, yurtlarda öğrencileri rahatsız edecek hiçbir durum bulunmadığını kaydetti. 
     Hasan Albayrak, bir gazetede yer alan ''Kız Yurdunda Kamera İsyanı'' başlıklı haberle ilgili yazılı bir açıklama yaptı. Söz konusu haberin bir söylentiden kaynaklandığının ilgili gazetede belirtildiğine değinen Albayrak, yurtlarda öğrencileri rahatsız edecek hiçbir durum bulunmadığını ifade etti. 
     Albayrak'ın açıklaması şöyle 
     ''Ancak Yüksek Öğrenim Kredi ve Yurtlar Kurumu'na bağlı bahse konu üç yurdun, internetteki art niyetli kişiler tarafından veya chat ortamında adının geçtiği tespit edilmiştir. İnternet içerikleri incelendiğinde bu konu ile ilgili herhangi bir görüntü veya resme rastlanmamıştır. 
     Kurum, internet sayfalarından adı geçen yurtların adlarının silinmesi, sorumluların bulunması ve cezalandırılması için 30 Aralık 2005 tarihinde Ankara Cumhuriyet Başsavcılığı'na suç duyurusunda bulunmuştur. Konu ile ilgili olarak öğrencilerin tedirginliği giderilmiştir.'' 
     
</TEXT>
</DOC>
