<DOC>
<DOCNO> 403488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sontur41.html </URL>
<DATE> 2005/12/14/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Rektör Aşkın'ın ifadesi Bana verilen yetkiler dışında yetki kullanmadım 
</HEADLINE>
<TEXT>

     Yüzüncü Yıl Üniversitesi Rektörü Prof. Dr. Yücel Aşkın, yasaların kendisine verdiği yetkiler dışında yetki kullanmadığını söyledi. 
     Van 3. Ağır Ceza Mahkemesi’nde YYÜ Rektörü Aşkın ve 9 sanığın yargılanmasına duruşmanın ikinci bölümünde, kimlik tespitinin ardından iddianame okundu. 
     Duruşmada savunmasını yapmak için söz alan Rektör Aşkın, yaklaşık yarım saat süren savunmasını rahatsızlığı nedeniyle oturarak yaptı. 
     Aşkın, sağlık durumunun ne şekilde olacağını bilemediği için savunmasını yazılı olarak getirdiğini, ama önemli bulduğu bazı yerleri sözlü olarak ifade edebileceğini belirtti. 
     Üniversitenin 1999 yılındaki durumunun doğru değerlendirilmesi için 1982 ve 1999 yıllarının iyi değerlendirilmesi gerektiğini ifade eden Rektör Aşkın, "Benim dönemimde, üniversitede huzur ve sükun hakim oldu. Personel alımı akademik ölçütlere göre yapıldı. 
     Üniversitemiz, Türkiye’nin en iyi üniversiteleri arasına girdi. 
     İddialar asılsızdır" dedi. 
     Rektör Aşkın, 1995 yılında 6-8 Nisan tarihleri arasında yapılan akademik ilan başvurusuyla ilgili delili mahkemeye sunarak, şöyle konuştu 
     "Tarih bölümü ve Alman Dili bölümü için iki akademik ilan verilmiş. İlanda beden eğitimi bölümünde lisans eğitimi alanların başvuracağı belirtilmiş. Kimya bölümüne genel biyoloji alanında doktora yapabilenlerin, sınıf öğretmenliği bölümüne matematik bölümünde doktora yapanların alınabileceği belirtilmişti." Örgüt suçlamasını da yanıtlayan Aşkın, yasaların rektöre tanıdığı yetki dışında yetki kullanmadığını belirterek "Benim hakkımda bir örgüte yataklık yaptığımla ilgili suçlamada bulunanlarla çalıştım. Bu suçlamada bulanan İsmail Alkan, üç ay öncesine kadar benim danışmanımdı. Mehmet Koyuncu benim danışmanlığımı yaptı. Muammer Karaayvaz benim döneminde iki kez başhekimlik yaptı. Bu kişinin iddia ettiği gibi benim ve rektör yardımcılarımın baskısı olmadı" dedi. 
     İddia edildiği gibi, terör örgütü PKK yandaşlarına ayrıcalıklı davranmadığını, yönetimin her anlayıştan kişilerle çalıştığını dile getiren Aşkın, tembel ve çalışmayan kişilere de müsamaha gösterilmediğini ifade etti. 
     İddianamede yer alan "Sürgün etme" tabirinin doğru olmadığını dile getiren Aşkın, bu kişilerin denenmek üzere başka üniversitelere gönderildiğine ifade ederek, bu uygulamanın sadece YYÜ’de olmadığını kaydetti. 
     
     TUTUKLULUK DEVAM 

     Yüzüncü Yıl Üniversitesi Rektörü Prof. Dr. Yücel Aşkın'ın yargılandığı davanın bugünkü duruşması sona erdi. Aşkın'ın tutukluluk halinin devamına karar verildi. 
     YYÜ Tıp Fakültesi'nden iki doktor ve bir anestezi uzmanının gözetiminde yoğun güvenlik önlemleri altında Van Adliyesi'ne getirilen Aşkın hakkındaki dava, Van 3. Ağır Ceza Mahkemesi'nde 9 sanığın da katılımıyla sabah saatlerinde başladı. 
     Duruşmada, ihbar dilekçesinde imzası bulunan ve fişlendiklerini öne süren müdahiller söz alarak, Hakim Ferhat Erbaş'ın tensip tutanağında, karardan önce görüş belirttiği gerekçesiyle tarafsızlığını yitirdiğini öne sürdüler. 
     Müdahiller, reddi hakim talebinde bulundular. 
     Sanık avukatları ise bu talebin duruşmayı uzatmak amacıyla yapıldığını ve kötü niyet taşıdığını savunarak reddedilmesini istediler. 
     Mahkeme heyeti, 5 dakikalık süren bir değerlendirmenin ardından, talebin üst mahkeme olan 4. Ağır Ceza Mahkemesi'ne gönderilmesini kararlaştırdı. Duruşmanın, öğleden sonraki bölümünde müdahillerin reddi hakim talebi kabul edilerek hakim Ferhat Erbaş'ın yerine 4. Ağır Ceza Mahkemesi üyesi Vahit Baltacı görevlendirildi. 
     Duruşmanın devamında mahkeme heyeti Rektör Aşkın'ın tutukluluk halinin devamına karar verdi. 
     
     DAVANIN GEÇMİŞİ 

     1998 yılında İspanyol Expansion şirketine ihale edilen tıbbi cihaz alımıyla ilgili usulsüzlük yapıldığı gerekçesiyle 5 Nisan 2005 tarihinde Van Cumhuriyet Başsavcılığı'nca tarafından başlatılan soruşturma kapsamında, Aşkın'ın 14 Temmuz 2005 tarihinde YYÜ Yerleşkesindeki konutu ve çalışma odaları aranmıştı. 
     Aramanın yapıldığı dönemde eşi Oya Aşkın'la yurtdışında bulunan Yücel Aşkın, ülkeye döndükten sonra 14 Ekim 2005 tarihinde Van Cumhuriyet Başsavcılığı'na ifade verdikten sonra çıkarıldığı mahkemece tutuklanmıştı. 
     Aşkın, aynı soruşturma kapsamında, 11 Temmuz 2005 tarihinde tutuklanarak Van M Tipi Cezaevi'ne konulan ve kendisiyle aynı koğuşu paylaşan, YYÜ Genel Sekreter Yardımcısı Enver Arpalı'nın intihar etmesinin ardından rahatsızlanarak, YYÜ Tıp Fakültesi Araştırma Hastanesi'nde tedavi altına alınmıştı. 
     Van Cumhuriyet Başsavcılığı tarafından başlatılan soruşturma kapsamında YYÜ Rektörü Aşkın dışında, YYÜ Rektör Yardımcıları Prof. Dr. Ayşe Yüksel, Prof. Dr. Hasan Ceylan, YYÜ Genel Sekreteri Prof. Dr. Işık Tepe, YYÜ Ziraat Fakültesi Dekanı Prof. Dr. Fırat Cengiz, YYÜ Genel Sekreter Yardımcısı Salih Yurtkuran, YYÜ Yazı İşleri Şube Müdürü Şükran Yurtkuran, Yazı İşleri Bilgi İşletmeni Bilent Şahin ile Özel Güvenlik Şube Müdürü Saffet Kara ve İspanyol Expansion firması Türkiye Temsilcisi Mehmet Ümit Ayral da yargılanıyordu. 
     Aşkın, yarın da "2863 sayılı Kültür ve Tabiat Varlıklarını Koruma Kanunu'na Muhalefet" suçlamasıyla Asliye Ceza Mahkemesi'ndeki davada yargılanacak. 
     
</TEXT>
</DOC>
