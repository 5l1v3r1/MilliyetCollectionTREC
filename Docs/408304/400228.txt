<DOC>
<DOCNO> 400228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/son/sondun11.html </URL>
<DATE> 2005/12/03/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Amerikan Enstitüsü'nden Avrupa'daki PKK varlığı makalesi... 
</HEADLINE>
<TEXT>

     Washington Orta Doğu Politikaları Enstitüsü, Avrupa’daki PKK varlığını gözler önüne serdi. Enstitünün yayınladığı makalede, Avrupa’da yayın yapan PKK yanlısı televizyon istasyonları ve internet siteleri tanıtıldı. 
     Washington Orta Doğu Politikaları Enstitüsü bünyesinde yayınlanan, "Avrupa’nın Terör Problemi PKK AB İçinde Cepheleşiyor" başlıklı makalede, Türkiye’de son dönemde artan terör saldırılarına dikkat çekildi. 
     Makalede, 2005 yılı yazından bu yana, PKK tarafından katledilen insanların sayısının aynı dönemde Irak’ta ölen Amerikalı askerlerin sayısına yaklaştığı belirtildi. Buna göre, 1-16 Temmuz 2005 tarihleri arasında Irak’ta 19 Amerikan askeri ölürken aynı tarihlerde Türkiye’de 11 kişi PKK tarafından öldürüldü. 
     
     "AVRUPA’DA DA RAHATLIKLA BARINIYOR" 
     Türkiye’nin PKK’nın Kuzey Irak’ta örgütlenmesinden duyduğu rahatsızlığın da vurgulandığı makalede, terör örgütünün sadece Kuzey Irak’ta değil Avrupa’da da barınma imkanı bulduğu kaydedildi. 
     PKK’nın 1980’ler ve 1990’lar süresinde Türkiye’de çok sayıda kişinin ölmesine sebep olduğunu belirten Washington Orta Doğu Politikaları Enstitüsü, PKK’nın bu sürede pek çok Kürt sivili de öldürdüğünü aktardı. 
     Avrupa Birliği’nin uzun yıllar boyunca PKK’yla uğraşmaktan kaçındığını belirtilen makalede, 1998 yılında Türkiye’nin Suriye’ye baskılarının ardından bu ülkeden çıkmak zorunda kalan Abdullah Öcalan’ın değişik ülkelere gittiği ifade edildi. 
     Makalede ayrıca, terör örgütü lideri Abdullah Öcalan’ın, bu süre zarfında Kıbrıs Rum Kesimi pasaportu taşıdığı hatırlatıldı. 
     
     "ADI DEĞİŞİNCE TERÖR ÖRGÜTÜ OLARAK TANIDILAR" 
     PKK’nın Avrupa Birliği terör örgütleri listesine 2002 yılı mayıs ayında eklendiği ifade edilen makalede, terör örgütünün bu tarihten 1 ay önce ismini KADEK olarak değiştirdiği aktarıldı. 
     Enstitüye göre, Avrupa’nın terörle yüzleşmesinin ardından hızlandırdığı PKK karşıtı girişimler ise şu şekilde sıralandı 
     Kasım 2004 Hollanda güvenlik güçleri Liembde’deki PKK’ya ait terör kampını kapattı ve 29 kişiyi "PKK’nın silahlı kanadı için Türkiye’de eylem yapmaya hazırladıkları" gerekçesiyle göz altına aldı. 
     5 Ekim 2005 Almanya İçişleri Bakanlığı, PKK yanlısı Özgür Politika gazetesinin yayıncısı "Xani Presse und Verlags" şirketini kapattı. 
     19 Ekim 2005 Alman yetkililer, Mezopotamya- Nachrichtenagentur Haber Ajansı’nın MHA yayın kuruluşu Welat Press Verlag ve Roj Online internet sitesini kapattı. 
     20 Ekim 2005 Özgür Politika’nın kapatılması kararı Almanya’da geri çekildi. 
     
     "TERÖR ÖRGÜTÜ AVRUPA’DA HALA BARINIYOR" 
     Washington Orta Doğu Politikaları Enstitüsü, bütün bu gelişmelerin dışında PKK yanlısı yayınların hala Avrupa’da barınma imkanı olduğunu belirtti. İşte Enstitüye göre Avrupa’da rahatlıkla barınan PKK yanlısı yayınlar 
     Kurdistan Gençlik Özgürlük Hareketi TECAK Washington Orta Doğu Politikaları Enstitüsü, Danimarka’da yayın yapan internet sitesinin aşırı derecede şiddet yanlısı olduğunu belirtti. Sitenin geçtiğimiz yaz özellikle şehir merkezlerinde yaptıkları bombalı saldırılarda çık sayıda sivilin ölmesine neden olan Kürdistan Özgürlük Şahinleri’ne TAK yakın olduğu kaydedildi. 
     Kogra-Gel PKK’ya bağlı internet sitesi, Almanya’nın Düsseldorf kentinden yayın yapıyor. 
     Kürdistan İtalya Roma merkezli PKK enformasyon bürosunun internet sitesi Arezzo, İtalya’da yayın yapıyor. İnternet sitesinde UIKI-Onlus adına bağış yapılması talep ediliyor. Sitenin iletişim bilgileri kısmında adres olarak Gregorio VII 278, int. 18 00165, Roma, İtalya yazıyor. 
     Roj TV Roj TV, H.C. Andersens Boulevard 39 DK-15 Kopenhag adresinde yayın yapıyor. Makalede, aynı zamanda bir internet sitesi de olan Roj TV’nin PKK yanlısı haberler yayınladığı, PKK liderleri ile röportajlara yer verdiği ve Türkiye karşıtı şiddet eylemlerine katılım çağrısı yaptığı ifade edildi. 
     Sardaşt TV Roj TV ile bağlantılı televizyon istasyonu müzik yayını yapıyor. Kanalın internet sitesi, İsveç’ten yayın yapıyor. 
     Freedom for Öcalan Almanya, Köln merkezli örgüt, Abdullah Öcalan’ın özgür bırakılması için çağrı yapıyor. 
     Denge Mezopotamya PKK yanlısı internet sitesi, Berlin’den yayın yapıyor. 

ANKA 
     
</TEXT>
</DOC>
