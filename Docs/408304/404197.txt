<DOC>
<DOCNO> 404197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/spor/aspo.html </URL>
<DATE> 2005/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Noel Baba 3-1 
</HEADLINE>
<TEXT>


Galatasaray zirve hesapları yapan rakibi önünde üç puanu zor kaptı. Cim-Bom, Necati, Ümit Karan ve Cihan ile üç gol bulmasına rağmen, Kolombiyalı kalecinin kurtarışları ile ayakta kaldı. Ev sahibinin tek sayısı Gökhan'dan geldi 


90 dakika 

Halil ÖZER 

Bu maçta oynanan futboldan çok, ayaklara gelen pozisyonların değerlendirilmesi çok önemliydi. Kayserispor ilk yarıda yani uzatmalar dahil 47 dakikada 4 adet yüzde yüz gol pozisyonunu değerlendiremedi. Ve bu pozisyonlar öyle zor pozisyonlar da değil, dürtseler gol olabilecek ataklardı. Ama bu yarıda Galatasaray ayağına gelen iki pozisyonu gole çevirdi. Hem de Kayseri'nin yakaladığı gibi öyle çok net değil, brüt pozisyonlardı. Ancak son vuruşları yapan oyuncuların ismi de Necati ile Ümit Karan'dı. İşte bu ayak farkı dünkü maçın kaderini tayin etti. 
Maç ilk gole kadar karşılıklı hata arama yarışı ile geçti. 1. dakikada Gökhan'ın kaçırdığı gol oyunun kaderini belki de tayin eden pozisyondu. 
9'da ise İliç'in hatasından yararlanan Mehmet Topuz ceza alanının hemen önüne kadar gitti, çok sert vurdu. Mondragon bu topu güçlüklü önledi. 13'de Galatasaray'ın kazandığı korneri Sabri kullandı. Savunma uzaklaştırdı. Cihan gelişigüzel topu havaya dikti. Kayseri savunması ofsayt karmaşası ile Necati'yi bomboş bıraktı. Necati bu hatayı golle sonuçlandırdı 0-1 
Bu gol Galatasaray'ı rahatlattı. Daha disiplinli oynamaya başladı. Kanat ataklarına daha çok kalkıştı. Kayseri ise yedikleri golde yaptıkları gereksiz itirazlar sonucu, gereksiz bir sinire yakalandı. Gergin oynamaya başladı. Kamber İliç'i kontrolden kaçırdı ve orta alanı iyice bıraktı. 
23'te Kayserispor yine pozisyona girdi. Gökhan soldan indi. Ceza alanına girdi. Sert vurdu, yine Mondi önledi. 
33'te Galatasaray'ın ikinci golü geldi. İliç, Ümit Karan'ın önüne bıraktı. Ümit, Ümitvari vurdu ve top köşeden filelere gitti 0-2 
45'te Yordanov'un serbest atışında doğan karambolde topu önce Song çizgiden çıkardı. Ardından Gökhan boş kaleye atamadı. 

Beceriksiz Gökhan 
İkinci yarıda Galatasaray oyunu iyice rolantiye alıp, sürekli soğutmaya geçti. Kontrataklarla da gol aramayı ihmal etmedi. Ama yine pozisyona giren Kayseri idi. Ancak onlar için şanssız bir gündü, ya da beceriksizliklerle dolu bir gün demek daha yerinde olur. Çünkü Galatasaray karşısında bu kadar çok pozisyona girip tek gol bile zorla bulmak şanssızlıkla açıklanamaz. Gökhan maç boyunca dikkat etse Türkiye liglerinin gol rekorunu kırabilirdi. Ancak hem Gökhan, hem de Kayseri için en büyük engel Mondragon'du. 
50'de Rodiç ve Gökhan ortaklaşa net golü heba ettiler. 62'de Sabri'nin pası ile buluşan Ümit mutlak golü atamadı. 66'da Mehmet Topuz'un sert şutu direkten geri geldi. 73'te Ümit sağ kanatta topla buluştu. Ceza alanına girdi. Düştü ama yerdeki topu bırakmadı. O durumda asist yaptı ve Cihan boş kaleye topu yuvarladı 0-3 
75. dakikada Galatasaray kalesinde bir karambol oldu. Topa son dokunan Gökhan'dı.Ve bu kez gol oldu 1-3 
Galatasaray zor maçı hiç beklemediği bir şekilde kolaya çevirdi. Çok iyi oynamadı. Savunması hata üstüne hata yaptı. Ama akıllı ve soğukkanlıydı. Disiplinliydi. Kalecisi ise bir harikaydı. 

Canaydın'dan müjde 

Galatasaray Başkanı, dört aydır paralarını alamayan futbolculara devre arası tatil öncesi transfer taksitleri ile primlerinin ödeneceği konusunda garanti verdi 

Galatasaray'da dört aydır para alamayan futbolcuların cepleri devre arası tatilinden önce dolacak. İkinci Başkan Ergun Gürsoy, hafta boyunca sarı - kırmızılı takımın gündeminde ilk sıralarda yer alan ödenmeyen transfer taksitleri ve primler konusunda, maç için Kayseri'ye gelmeyen Başkan Özhan Canaydın'ın, futbolculara müjde verdiğini açıkladı. Gürsoy, "Başkan, futbolcularla görüşerek paraların devre arası tatilinden önce ödeneceğini bildirdi" dedi. Ergun Gürsoy maçla ilgili olarak ise "Önemli bir galibiyet aldık. Devre arası tatiline huzurlu bir şekilde çıkıyoruz" yorumunu yaptı. 
Bu arada kaleci Mondragon parasal konuların tamamen kişisel olduğunu belirtti, "Bu sadece benim problemim. Yani özel. Biz profesyoneliz. Hepimiz para için çalışıyoruz. Ama yöneticilerimiz bize gelip bir söz verdiklerinde inanıyoruz" dedi. 

MAÇIN HAKEMİ 
Başarılıydı 
Maçı iyi idare etti. Kayserili futbolcuların gerginliğini sürekli yumuşattı. Kart çıkarmakta istekli değildi. Hatta bazı pozisyonları bile es geçti. Saha içi itişme - kakışmaları sözle uyarmaya çalıştı. Oyuncuyu sahada tutma niyetlisiydi. Çok koşması, onun artı bir özelliğiydi. 

MAÇIN YILDIZI 
Mondragon 
Kolombiyalı kaleci, sezon başından bu yana kalesinde bu kadar çok gol pozisyonu hiç yaşamadı. Ama son zamanların en iyi maçını oynadı. Hiç hata yapmadı. Kurtardığı gollerin hesabını kimse tutamadı. Yediği golde bile son ana kadar çırpındı. Bu kadar zor maçın kolay olmasının baş nedeniydi. Tek kelimeyle sahanın yıldızıydı. 


</TEXT>
</DOC>
