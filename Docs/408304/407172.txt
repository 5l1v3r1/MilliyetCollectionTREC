<DOC>
<DOCNO> 407172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/ekonomi/eko03.html </URL>
<DATE> 2005/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Prim borcunda vade 36'dan 48 aya çıkabilir 
</HEADLINE>
<TEXT>


SSK ve Bağ - Kur prim borçlarını yeniden yapılandıracak tasarıda taksit süresinin 48 aya çıkması gündemde 

ANKARA Milliyet 

Çalışma ve Sosyal Güvenlik Bakanı Murat Başesgioğlu, SSK ve Bağ - Kur prim borçlarının yeniden yapılandırılmasında uygulanacak taksit süresinin 48 aya çıkabileceğini belirterek, "Vadenin ve kapsamın genişletilmesi hesabımızı bozmaz" dedi. 
Bedensel Engellilere İleri eknoloji Bilgisayar Programcılığı Sertifikası Dağıtım Töreni'ne katılan Başesgioğlu, gazetecilerin SSK ve Bağ - Kur prim borçlarının yeniden yapılandırılmasına ilişkin sorularını yanıtladı. 

'Vade hesabımızı bozmaz' 
Başesgioğlu, 1999'a kadar prim borçlarının cari olan gecikme zammı, 1999'dan sonra da TEFE oranları doğrultusunda güncelleştirilmesinin söz konusu olduğunu bildirdi. Yasa tasarısı TBMM'ye sevk edildiğinde taksit sayısının 36 olduğunu anımsatan Başesgioğlu, komisyonun takdiriyle bu sürenin 48 aya çıkabileceğini, bu yönde ağırlıklı bir görüş olduğunu dile getirdi. 
2006'nın ilk günlerinde tasarının yasalaşacağını tahmin ettiklerini söyleyen Başesgioğlu, "Vadenin ve kapsamın genişletilmesi bizim hesabımızı bozmaz. Vatandaşın ödeme gücüne göre bir borç yapılandırması yapmak istiyoruz. Önemli olan bunun uygulamada hem kurumlar hem de vatandaşa kolaylık sağlaması" dedi. 

Dul eşe evlilik yardımı Başesgioğlu, "İstihdama Hazırlama Eğitimleri Projesi" kapsamında düzenlenen sertifika törende ise, ölen sigortalının eşi ve kızlarına evlenirken 12 maaş tutarında yardım yapılmasını ve işe yerleştirme imkanı sunulmasını öngören Sosyal Yardımlar ve Primsiz Ödemeler Yasa Taslağı'nın TBMM'ye henüz sevk edilmediğini bildirdi. 



</TEXT>
</DOC>
