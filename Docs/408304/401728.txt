<DOC>
<DOCNO> 401728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sonsiy19.html </URL>
<DATE> 2005/12/08/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
AKP'de Çömez ile Unakıtan arasında ipler geriliyor... 
</HEADLINE>
<TEXT>

     Başbakan'ın kesin ihraç istemiyle AKP Yüksek Disiplin Kurulu'na sevkini istediği AKP Balıkesir Milletvekili Turhan Çömez, bu durumda hukuki mücadele vereceğini söyledi. 
     TBMM'de bir basın toplantısı düzenleyen Çömez, ''hukuki mücadelemi veririm. İnanıyorum ki Türkiye'de böyle bir süreç yaşanırsa sizler de gereğini yapacaksınız'' dedi. 
     Bu arada Maliye Bakanı Kemal Unakıtan'dan, Balıkesir milletvekili Çömez'in 'özelleştirme ihalelerinde kendi menfaatine göre hareket ediyor' suçlamasına yanıt geldi. 
     Ocak-kasım dönemi bütçe uygulama sonuçlarına ilişkin bir basın toplantısı düzenleyen Unakıtan, "hangi partiden, kimden ne teklif aldı, onu açıklasın. O beni iyi bilir. Ben onun Bandırma'da babasının köyüne bile gittim. Beni boşuna karalamaya çalışmasın, çamur atmasın" dedi. 
     Çömez'in sözlerine cevap bile vermek istemediğini belirten Unakıtan, "bu usüller geçti artık" ifadesini kullandı. 
     
</TEXT>
</DOC>
