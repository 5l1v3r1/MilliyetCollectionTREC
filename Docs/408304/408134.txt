<DOC>
<DOCNO> 408134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/magazin/amag.html </URL>
<DATE> 2005/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Vadide ölen çok tutuklanan yok 
</HEADLINE>
<TEXT>


97 bölümde 550'yi aşkın kişinin can verdiği, reyting rekortmeni TV dizisi 'Kurtlar Vadisi', Polat Alemdar'ın yargılanıp suçsuz bulunduğu bölümle ekranlara veda etti 

MAGAZİN SERVİSİ 

Sharon Stone ile Andy Garcia'nın da son bölümlerinde rol aldığı, televizyonların en yüksek reytingli dizisi 'Kurtlar Vadisi', dün gece ekranlara veda etti. Başrolünü Necati Şaşmaz'ın oynadığı dizi, final bölümünde de milyonları ekran karşısına kilitledi ama elde ettiği reytingle Türk televizyon tarihinin reytinginde Top 10 listesine giremedi. 
Dizinin son bölümü tüm kişilerde yüzde 23.6 izlenme oranı, yüzde 55 izlenme payı aldı. Tüm kişiler grubunda ekran karşısındaki 100 kişiden 55'inin izlediği dizi AB sosyoekonomik statüde ise yüzde 22.7 izlenme oranı, yüzde 56.6 izlenme payı elde etti. 
Kanal D'nin sevilen dizisinin finali 41 dakika kuşak reklam aldı. Dizi sırasında 97 bant, 116 adet de sanal reklam yayımlandı. 

Cam kafeste yargılama 
Ekranlara geldiği 97 bölümde 50'den fazla karakter oyuncusu ile 500 civarında figüranın öldürüldüğü dizinin finalinde, devlet adına onlarca adam öldüren 'Polat Alemdar' ve adamlarından hiçbirinin hapis cezası almaması da ilginçti. 
Devletin, mafyayı çökertmesi için 'Kurtlar Vadisi'ne soktuğu, vatan için her şeyi yapan ve her şeye katlanan 'Polat'ın mahkemede Abdullah Öcalan gibi cam kafeste yargılanması da dikkat çekti. Mahkemenin ara kararla önce 'Polat'ı cam kafesten çıkarması, finalde de onu ve arkadaşlarını serbest bırakması, "Vatan için kurşun yiyen de, kurşun atan da bizim için şereflidir" sözünü akıllara getirdi. 

Reytingin efendileri 

Türkiye'de reyting ölçümü yapılmaya başlandığı günden bu yana kaydedilen en yüksek izlenme oranları ile programlar şunlar 

1- Galatasaray-Juventus maçı Star 40.20 
2- İsveç-Türkiye maçı Kanal D 34.10 
3- Biz Evleniyoruz'un finali Show TV 32.20 
4- A. Bilbao-Galatasaray maçı Star 31.50 
5- Galatasaray-Arsenal maçı TRT 1 30.50 
6- Juventus-Fenerbahçe maçı Star 30.50 
7- Türkiye-İsviçre maçı Kanal D 30.40 
8- Asmalı Konak atv 30.00 
9- Türkiye-Belçika maçı Kanal D 29.10 
10- Asmalı Konak atv 28.90 


</TEXT>
</DOC>
