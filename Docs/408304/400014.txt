<DOC>
<DOCNO> 400014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sonsiy23.html </URL>
<DATE> 2005/12/02/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Erkan Mumcu, Fazıl Say'ın ağır eleştirilerine yanıt verdi 
</HEADLINE>
<TEXT>

     Anavatan Partisi Genel Başkanı Erkan Mumcu, piyanist Fazıl Say’ın kendisi ile ilgili sözlerini değerlendirirken, "Say’ın, devletin imkanları ile icra ettiği sanatının ürünleri ile kişisel ideolojik kavgasını vermemesi" gerektiğini ifade etti. 
     Anavatan Partisi Genel Merkezi’nden yapılan yazılı açıklamada, "Say’ın, Metin Altıok için yazılan oratoryonun sahneleneceği esnada görüntüleri verilmek istenen Madımak faciası ile ilgili olarak dönemin Kültür Bakanı Erkan Mumcu hakkında ’Küçük hesapların adamı’ hakaretinde bulunduğu" belirtilerek, Mumcu’nun konuya ilişkin açıklamasına yer verildi. 
     Mumcu, devlet sanatçıları ile tasarlanan söz konusu konserin gerçekleştiğini, konserde görev alanların üçte ikisinden fazlasının Kültür Bakanlığı sanatçıları olduğunu, etkinliğin İstanbul Kültür Sanat Vakfı tarafından düzenlendiğini ifade etti. 
     Mumcu, şöyle devam etti 
     "Adı geçen etkinlikle ilgili tek girişimim sanatçıların provalar yapılırken gördükleri ve konser esnasında gösterilmesi tasarlanan sinevizyon görüntülerinden dolayı, rahatsızlıklarını amirleri aracılığı ile tarafıma bildirmeleri üzerine, konuyu İstanbul Kültür Sanat Vakfı Başkanı Sayın Şakir Eczacıbaşı’na iletmiş olmamdır. 
     Söz konusu etkinlikte sanatsal niteliğiyle değil propaganda niteliğiyle öne çıkan sinevizyon gösterisiyle ilgili tutumum son derece haklıdır. Bugün de olsa aynı şeyi yapardım. 
     Konuyla ilgili girişimimin son derece meşru ve haklı nedenleri vardır. Konu, İstanbul Kültür Sanat Vakfı, Kültür Bakanlığı ve Fazıl Say tarafından da tüm detaylarıyla bilinmektedir. Buna rağmen Fazıl Say’ın sanatçı kimliğinin arkasına saklanarak şahsımla ilgili olarak kamuoyuna gerçeklerle bağdaşmayan açıklamalar yapmasını üzüntüyle izliyorum." Mumcu, "Say’ın, devletin imkanları ile icra ettiği sanatının ürünleri ile kişisel ideolojik kavgasını vermemesi" gerektiğini ifade ederek, "İdeolojik bir misyon üstlenecek ve ayrımcılık yapacaksa, bunu devletin yardımlarıyla yapmamalıdır" dedi. 
     Erkan Mumcu, Fazıl Say’a "yargı önünde iddialarını ispat etme" imkanı verileceğini bildirdi. 
     
</TEXT>
</DOC>
