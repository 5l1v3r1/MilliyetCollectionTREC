<DOC>
<DOCNO> 402752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sonsiy03.html </URL>
<DATE> 2005/12/12/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Memur üç kat az kazanıyor 
</HEADLINE>
<TEXT>

     Türkiye Kamu-Sen, AB ülkelerindeki memurların alım gücünün Türkiye'deki memurların alım gücünün 3 katı olduğunu ve 2005 Kasım ayı yoksulluk sınırının bin 893 YTL 84 YKr olduğunu bildirdi. 
     Türkiye Kamu-Sen'den yapılan yazılı açıklamada, hükümetin son 3 ayda uyguladığı ekonomik programdaki makroekonomik gelişmelerin sokağa yansımadığı eleştirilerine cevap olarak alım gücündeki artışları kanıt gösterdiği ve gelişmiş ülkelerle karşılaştırma yapıldığı belirtilerek, AB ülkelerindeki ücretler karşısındaki alım gücü oranının Türkiye'dekinin oldukça üstünde olduğu belirtildi. Açıklamada, bir ülkedeki refah durumunun ölçülebilmesi için o ülkede kriz günlerinde gerçekleşen veriler değil, ulaşılmak istenilen hedeflerin baz alınması ve bu hedeflere ne kadar ulaşılabildiğinin ortaya konması gerektiği belirtildi. 
     Türkiye Kamu-Sen Ar-Ge Merkezi tarafından yapılan ve Türkiye'deki ortalama memur, işçi ücretlerinin ve asgari ücretin çeşitli ürünlerdeki alım güçlerini, bazı AB ülkelerindekilerle karşılaştırıldığı araştırmaya göre, Türkiye'de ortalama maaş alan bir memur maaşının tamamıyla 72 kilo koyun eti alabilirken, Lüksemburg'daki bir memur 231 kilo koyun eti alabiliyor. Yine Türk memuru maaşının tamamıyla sadece 64 kilo dana eti alabilirken Hollandalı memur 131 kilo Lüksemburglu memur ise 205 kilo dana eti alabiliyor. ayrıca Türkiye'de 350 milyon lira olan asgari ücretle geçimini sürdürmeye çabalayan bir çalışan, maaşının tamamı ile sadece 34 kilo koyu eti alabilirken, AB'li asgari ücretliler Türkiye'deki asgari ücretlinin neredeyse 3 katı miktarda koyun eti alabiliyor. Yine Türkiye'deki bir asgari ücretli maaşı ile bin 433 adet ekmek alabilirken, Lüksemburg'daki asgari ücretli 4 bin 265, Fransız ise 3 bin 900 adet ekmek alabiliyor. 
     Türkiye Kamu-Sen, 2005 Kasım ayına ait asgari geçim endeksi sonuçlarını da açıkladı. Buna göre, tek kişinin yoksulluk sınırı 940.29 YTL'ye yükseldi. Dört kişilik bir ailenin yoksulluk sınırı ise yüzde 1.35 oranında artışla 1,893.84 YTL oldu. Çalışan tek kişinin açlık sınırı ise bir önceki aya göre yüzde 0.99 oranında artarak 727.17 YTL'ye ulaştı. Türkiye'de 4 kişilik bir ailenin ortalama gıda ve barınma harcamaları toplamı 2005 yılı Kasım ayında 691.64 YTL olarak gerçekleşti. 
     
</TEXT>
</DOC>
