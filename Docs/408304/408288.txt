<DOC>
<DOCNO> 408288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/son/sontur27.html </URL>
<DATE> 2005/12/31/ </DATE>
<TIME> 19.10 </TIME>
<AUTHOR>  </AUTHOR>
<HEADLINE>
Yurda kaçak giriş yapan 26 yabancı uyruklu kişi yakalandı 
</HEADLINE>
<TEXT>

     İstanbul'da bir TIR ve otomobilde yapılan aramada, yurda kaçak olarak girdikleri belirlenen 26 kişi ile bu kişilere kılavuzluk yapan İran uyruklu 3 kişi yakalandı. 
     İstanbul Valiliği'nce yapılan yazılı açıklamaya göre, İstanbul İl Jandarma Komutanlığı ekipleri, yurda yasadışı yollarda giren ve yabancı ülkelere kaçak yollarla geçiş yapmayı planlayan kişiler ile bu kişilere para karşılığında kılavuzluk yapan kişileri tespit ederek, takibe aldı. 
     Jandarmanın TEM Otoyolu'nun Silivri İlçesi Selimpaşa Beldesi mevkiinde bir benzin istasyonunda duran bir TIR ile bu araca kılavuzluk yaptığı belirlenen otomobilde yaptığı aramada, yabancı uyruklu kişileri yurda kaçak yollarla soktukları ve kılavuzluk yaptıkları belirlenen İran uyruklu Sajjad A, Ali B, ve Ayad H. ile Irak uyruklu 12, İran uyruklu 7, Filistin uyruklu 5, Moritanya uyruklu 2 kişi yakalandı. 
     Jandarma, 26 kaçağı sınırdışı edilmek üzere İstanbul Yabancılar Şube Müdürlüğü'ne teslim ederken, adli makamlara sevk edilen İran uyruklu 3 kişiden Sajjad A. tutuklanarak Metris Cezaevi'ne konuldu. 
     Ali B. ile Ayad H'nin ise tutuksuz yargılanmak üzere serbest bırakıldığı bildirildi. 
     
</TEXT>
</DOC>
