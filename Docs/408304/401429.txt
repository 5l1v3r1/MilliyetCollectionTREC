<DOC>
<DOCNO> 401429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sonspo11.html </URL>
<DATE> 2005/12/07/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Fenerbahçe'de forvet sıkıntısı yaşanıyor 
</HEADLINE>
<TEXT>

     Avrupa Şampiyonlar Ligi'nden elenerek Avrupa'ya veda eden Fenerbahçe, forvet sıkıntısı yaşıyor. 
     PSV Eindhoven maçında sakatlanan Nobre ve Anelka'nın yanısıra Semih'in cezalı, Zafer'in de hazır olmaması, sarı-lacivertileri hafta sonunda deplasmanda yapacakları Kayseri Erciyesspor maçı öncesi sıkıntıya soktu. 
     
     NOBRE VE ANELKA'NIN MR'I ÇEKİLECEK 
     Dünkü maçta sakatlanarak oyundan çıkan Nobre ve Anelka'nın bugün MR'ı çekilecek. 
     PSV Eindhoven maçının ikinci yarısında Anelka, sakatlığı nedeniyle yerini 65. dakikada Mehmet'e bırakmıştı. Karşılaşmanın 79. dakikasında sakatlanarak sahayı sedyeyle terkeden Nobre'nin yerine ise Semih oyuna dahil oldu. 
     Nobre ve Anelka'nın durumları, MR sonunda belli olacak. 
     
     SEMİH CEZALI 
     Fenerbahçe'nin genç golcüsü Semih Şentürk cezalı olduğu için Kayseri Erciyesspor maçında oynayamayacak. 
     Profesyonel Futbol Disiplin Kurulu, dün yaptığı toplantıda Semih'e Galatasaray ile 27 Kasım'daki derbi maçta ''Rakip takım taraftarlarına ve müsabaka hakemine hakaret ettiği'' gerekçesiyle 3 maç ceza vermişti. 
     Uzun bir sakatlık döneminin ardından takımla birlikte çalışmalara başlayan Zafer ise henüz tam olarak hazır değil. 
     
</TEXT>
</DOC>
