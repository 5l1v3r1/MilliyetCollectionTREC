<DOC>
<DOCNO> 403514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/dunya/axdun02.html </URL>
<DATE> 2005/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül'den Türkmenlere, 'Oy ver' çağrısı 
</HEADLINE>
<TEXT>


ANKARA Milliyet 


Irak seçimleri için Türkiye'nin de aralarında olduğu 15 ülkede oy verme işlemi devam ederken, Dışişleri Bakanı Abdullah Gül, Türkmenler başta olmak üzere Irak vatandaşlarına sandığa gitme çağrısında bulundu. 
Irak'ta bugün yapılacak seçimler için Türkiye'de İstanbul ve Ankara'da kurulan sandıklarda Irak vatandaşlarının oy verme işlemlerinin başladığını belirten Gül, önceki gün yaptığı açıklamada, "Türkiye'de 40 bine yakın Irak vatandaşı bulunuyor. Hiçbir ayrım yapmaksızın tüm Irak vatandaşlarını oy vermeye davet ediyorum" dedi. 

Ülkenin kaderi 
Türkiye'deki Iraklıların 30 binini Türkmenlerin oluşturduğunu kaydeden Gül, Türkmenlere sandığa gitme çağrısı yaparak, "Ülkesinin kaderiyle ilgili biraz eziyet çekerek oy vermeye gitmeyenlerin yarın Türkmen davasıyla ilgili söyleyecek sözü olamaz" diye konuştu. Gül, Iraklıları, "yeni oluşan ülkeye kendi harcını koymaya" davet etti. 

80 bin seçmen silindi 
Gül, İKÖ zirvesi sırasında 6 Aralık'ta Suudi Arabistan'da yaptığı açıklamada, Kerkük kökenli olmayanların bu ildeki seçim listelerinden silineceğini kaydederek, "Kerküklü olmayan birçok insan, oy listelerine yazılmıştır. Onların büyük kısmı bu listelerden silinecek. Bununla ilgili çalışmalar başlatıldı" demişti. Irak Seçim Komisyonu'nca, Kerkük'te yaklaşık 80 bin seçmenin adının silindiği öğrenildi. 
Irak Seçim Komisyonu da önceki gün, Kürt yetkililerin eleştirisine rağmen Kerkük'te seçmen listelerine kayıt olma işlemlerinde usulsüzlükler saptandığı gerekçesiyle, binlerce Iraklının adının listelerden çıkarıldığını açıklamıştı. 
Bölgesel Kürt Yönetimi Başkanı Mesud Barzani ise, önceki gün basın toplantısında, 240 bin Kürt seçmenin seçmen listesinde yer almadığına dair bilgiler aldığını, Irak Seçim Kurulu Başkanı ile görüştüğünü ifade ederek, "Bana teknik bir sorun olduğunu ve sorunun giderileceğini söylediler. Sorunun giderildiğini söyleyebiliriz" dedi. 


</TEXT>
</DOC>
