<DOC>
<DOCNO> 406625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sondun10.html </URL>
<DATE> 2005/12/26/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
İnsanları tsunamiden ne kurtardı 
</HEADLINE>
<TEXT>

     Güney Asya'da 13 ülkeyi vuran tsunami felaketi sırasında, bölgeye özgü tropik mangrov ormanları çok sayıda insanın kurtulmasını sağladı. 
     Uluslararası Doğa Koruma Birliği IUCN adlı çevre kuruluşunun yaptığı araştırmaya göre, sualtı ormanı olarak da bilinen sağlıklı durumdaki mangrov ormanları, tsunaminin vurucu etkisini asgariye indirerek birçok canın kurtulmasına yardımcı oldu. 
     Çevre kuruluşunun araştırmasında, Sri Lanka'nın birisi mangrov ormanlarıyla kaplı, diğeri bodur ağaçların bulunduğu köylerdeki can kaybı karşılaştırıldı. 
     Mangrov ormanlarının bulunduğu bir köyde sadece iki kişi ölürken, diğer köydeki can kaybı 6 bine ulaştı. 
     Çevreci kuruluşun Sri Lanka koordinatörü Vimukti Viiratunga, geçmişte çiftlik arazisi ve turistik tesis kurmak için mangrov ormanlarının büyük bölümünün kesildiğini anımsatarak, bu bitki örtüsünün doğal bariyer oluşturan sağlıklı bir ekosistem olduğunu vurguladı. 
     Dalganın enerjisinin yüzde 70 ila 90'ını soğuran mangrov ormanlarının çok sayıda can ve malı kurtardığını belirten Viiratunga, bu bitki örtüsünün doğal önemini kavrayan herkesin şimdi kıyı şeridinde mangrov ormanlarının yeniden yetiştirilmesi için harekete geçtiğini kaydetti. 
     Tsunami faciasından sonra bölgede geniş çaplı araştırma yapan IUCN kuruluşu, tsunaminin tam önünde bulunan mercan kayalıklarının da şiddetli tahribatın ardından yavaş yavaş kendini onardığını, insan tahribatına maruz kalmayan sağlıklı mercan kayalıklarının daha çabuk iyileştiğini açıkladı. 
     
</TEXT>
</DOC>
