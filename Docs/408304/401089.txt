<DOC>
<DOCNO> 401089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sonspo23.html </URL>
<DATE> 2005/12/06/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Ermal Kurtoğlu 3,5 sonra sahalarda... 
</HEADLINE>
<TEXT>

     Uluslararası Basketbol Federasyonları Birliği FIBA Sağlık Komitesi, Sırbistan-Karadağ’da düzenlenen Avrupa Şampiyonası’nda yapılan tahlillerinde "finasteride" maddesi tespit edilen Efes Pilsen’in milli basketbolcusu Ermal Kurtoğlu ile ilgili kararını açıkladı. Ermal, 22 Mart 2006’dan itibaren yeniden oynamaya başlayacak. 
     FIBA Sağlık Komitesi, yaptığı açıklamada, Ermal Kurtoğlu’nun herhangi bir yasaklı maddeyi gizlemek için "finasteride" almadığının anlaşıldığının ve bu yüzden mümkün olan en düşük cezanın verilmesinin uygun olacağını belirterek, Ermal Kurtoğlu’nun ikinci 6 ayı askıya alınan toplam 12 aylık bir süre için tedbirli olacağı, 22 Eylül 2005 tarihinden başlayarak 21 Mart 2006’da sona erecek ilk 6 aylık dönem için takımında yer alamayacağı, ancak 22 Mart 2006’da başlayan ve 21 Eylül 2006 tarihine kadar sürecek ikinci 6 ay için takımında oynayabileceği, ancak bu süre içinde kurallara uymayan herhangi bir davranışında ikinci 6 aylık oynamama cezasının da uygulamaya konulacağını vurguladı. 
     
     SAVUNMA ETKİLİ OLDU 
     Ermal’in, saç dökülmesine karşı kullandığı ilaçta doping maddelerini gizlediği için 2 yıllık yasaklı listesinde yer alan "finasteride" maddesi bulunmuştu. Bu kararla, Ermal’in doping yapmadığı, ancak saç ilacının içindeki doping silici madde sebebiyle ihmalkarlığından dolayı kovuşturulduğu resmiyet kazandı. 
     Türkiye Basketbol Federasyonu’ndan TFB yapılan açıklamada, resmi prosedüre göre Ermal’in 2 yıl ceza alması gerekirken, TFB ve Efes Pilsen Kulübü’nün, Cenevre’deki FIBA merkezinde yapılan 7 Kasım 2005 tarihli duruşmada Ermal Kurtoğlu, TBF Dış İlişkiler Direktörü Emir Turam, Efes Pilsen Kulübü Asbaşkanı Çetin Çeki, İtalyan avukat Cesare Jermini, FIBA Doping Uzmanı Doç. Dr. İlker Yücesir ve Prof. Dr. Ahmet Araman’ın katılımıyla sergilenen güçlü savunma sayesinde daha önceki süreçte örneği bulunmayan bir karar çıkarmayı başardıkları bildirildi. 
     
</TEXT>
</DOC>
