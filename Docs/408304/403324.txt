<DOC>
<DOCNO> 403324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sondun30.html </URL>
<DATE> 2005/12/14/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Yanlış tsunami alarmı, binlerce kişiyi paniğe sürükledi 
</HEADLINE>
<TEXT>

     Tayland'da, geçen yılki tsunamide çok sayıda can kaybının olduğu Andaman Denizi sahilinde tsunami erken uyarı sisteminin yanlışlıkla çalması nedeniyle binlerce kişi paniğe kapıldı. 
     Yerel televizyon kanalı ITV, geçen yıl 5400 kişinin öldüğü kıyı köylerinde kazayla çalan siren sesiyle birlikte binlerce kişinin canını kurtarmak amacıyla kaçmaya çalıştığını duyurdu. 
     Phang Nga eyaletine bağlı Ban Nam Khem köyünde, halkın yaya ya da bulduğu motorsiklet, otomobil gibi araçlarla kaçtıkları, panik sırasında kazalar ve yaralananlar olduğu belirtildi. 
     Ulusal Afet Uyarı Merkezi yöneticisi Plodprasop Suraswadi, güney sahillerinde bulunan erken uyarı sisteminin düğmesine bir şirket çalışanın yanlışlıkla bastığını, olanlar nedeniyle özür dilediklerini söyledi. 
     Erken uyarı sisteminin, tsunami kurbanlarını anma yıldönümünden 10 gün önce, Cuma günü test edilmesi planlanıyor. 
     Hint Okyanusu'nda geçen yıl 26 Aralık'ta meydana gelen ve 12 ülkeyi etkileyen tsunami felaketinde, çoğu Endonezya'nın Açe eyaletinden olmak üzere yaklaşık 216 bin kişi hayatını kaybetmişti. 
     
</TEXT>
</DOC>
