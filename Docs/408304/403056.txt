<DOC>
<DOCNO> 403056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/soneko23.html </URL>
<DATE> 2005/12/13/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
ASO Başkanı Hyundai'yi bekletmenin bir anlamı yok 
</HEADLINE>
<TEXT>

     Ankara Sanayi Odası ASO Başkanı Zafer Çağlayan, Türkiye'de yatırım yapmak için inceleme yapan Hyundai ekibini daha fazla bekletmenin bir anlamı olmadığını belirterek, ''Hükümet, Bakanlar Kurulu'ndan çıkaracağı bir karar ile Sözleşmeli Mükellefiyet Sistemi adı ile bir düzenleme getirerek, bu tür yatırımlara bazı kolaylıklar sağlanmalı'' dedi. 
     Konu ile ilgili açıklama yapan Çağlayan, Hyundai'nin kuracağı fabrika ile 1.2 milyar dolarlık yatırım yapmayı hedeflediğini hatırlatarak, bunun azımsanmayacak bir tutar olduğunu ve tek başına geçen sene Türkiye'ye giren yabancı sermaye tutarının yarısı kadar bir meblağı oluşturduğunu söyledi. 
     Söz konusu yatırımın gerçekleşmesi halinde yaklaşık 3 bin kişiye yeni istihdam sağlanacağına da dikkat çeken Çağlayan, Hyundai'nin kurmayı düşündüğü fabrikanın stratejik bir yatırım olduğunu bildirdi. Çağlayan, şöyle dedi 
     ''Böylesi yatırımlar söz konusu olduğunda Hükümet, Bakanlar Kurulu'ndan Sözleşmeli Mükellefiyet Sistemi adı ile bir karar çıkartmalı ve yatırımcı firmalara bazı kolaylıklar sağlanmalı. Örneğin yatırım yapacak firma, ben şu kadar yatırım yapacağım, şu kadar istihdam yaratacağım, şu kadar ihracat yapmayı hedefliyorum demeli. Bunun karşılığında da hükümet sözgelimi, ben de sana 10 yıl süre ile kurumlar vergisinde yüzde 90 indirim uygulayacağım demeli. Hükümet ayrıca vergi, sosyal güvenlik, enerjide böylesi yatırımlar için kolaylıklar sağlamalı.'' Hyundai'nin Türkiye'de yatırım yapması halinde Türkiye'nin bir otomotiv üssü haline geleceğini de belirten Çağlayan, bu tür yatırımların kaçırılmaması ve bekletilmeden sonuçlandırılması gerektiğini vurguladı. 
     
</TEXT>
</DOC>
