<DOC>
<DOCNO> 407867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/yazar/guclu.html </URL>
<DATE> 2005/12/30/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Demirel siyasete dönüyor 
</HEADLINE>
<TEXT>


9.Cumhurbaşkanı Demirel, bir süre için ara verdiği siyasete yeniden dönüyor. Önceki gece, Genç Bakış'ta konuğumuz olan Demirel, "Siyaset tek kapılıdır girilir, ama çıkılmaz. Ben siyaseti bırakmadım ki yeniden gireyim" değerlendirmesini yaptıktan sonra, siyasete yeniden döneceğinin çok net işaretlerini verdi. 
Demirel, en net tavır değişikliğini ve seçime yönelik sinyalini, imam hatipler konusunda gösterdi. Daha önce ODTÜ'de gerçekleştirdiğimiz programda, imam hatiplerin devletin kangrene dönüşen bir kolu olduğunu ve kesilip atıldığını savunan, YÖK'ün imam hatiplere yönelik katsayı uygulamasını hararetle destekleyen Demirel, önceki gece, tam tersi bir tavır sergiledi. İmam hatiplere haksızlık yapıldığını, önlerinin kesildiğini, tıp, mühendislik, hukuk ve siyasal da dahil her fakülteye girmeleri gerektiğini vurguladı ve dinini iyi bilen doktorlardan, mühendislerden, yargıçlardan korkulmaması gerektiğini söyledi. 
Demirel'in siyasete girmesi halinde, gençlerin desteğini alıp almayacağını test etmek için Başkent Üniversitesi öğrencilerine, "Sayın Demirel seçimlere katılsa oy verir misiniz " sorusunu yönelttik. Bine yakın öğrencinin bulunduğu salonda öğrencilerin üçte birinin oy kaldırması üzerine, "Ben daha niye bana oy vermeleri gerektiğini anlatmadım ki... Çünkü diye başlayıp gerekçelerimi saydığımda bu tablo tam tersine döner" itirazında bulundu. 
Daha önce üstü örtülü bir şekilde hükümeti eleştiren Demirel, önceki akşam bu konuda tam bir muhalefet lideri gibi davrandı. Eleştiri dozunun artması üzerine, "Siyasete dönerseniz hükümetin işi zor, onları hiç rahat bırakmazsınız" yönündeki bir soruyu, "Bekleyin görürsünüz" dercesine gülerek karşıladı. 
Hükümetin üç yıl boyunca önemli bir icraatı bulunmadığını, üretimi artırmadığını, işsizliğe çözüm üretmediğini hatırlatan Demirel, "Turistlerin konakladığı otelleri de, otomobillerin üretildiği fabrikaları da hep önceki hükümetler yaptı. AKP henüz ortaya bir şey koymadı" eleştirisi getirdi. 
Bir öğrencinin, "AKP, enflasyonu yüzde 10'un altına indirdi. Siz ne yaptınız ki " deyince de, "İlk başbakanlığım dönemimde 5 yıl boyunca yüzde 7.5'lik kalkınma ve yüzde 5'lik enflasyon gerçekleştirdim. Bu rekoru henüz kıran yok. Ben kırk yıldır siyaset yapıyorum. Defalarca seçime girdim, başbakanlık yaptım, cumhurbaşkanı oldum. Mevcut iktidar daha ne yaptı ki Hele biraz zaman geçsin, rüştünü ispatlasın" dedi. 
Demirel, "Sağın lideri olacak mısınız " yönündeki bir soruya karşılık da, "Gönül o boşluğu gençler doldursun istiyor ama biri çıkmazsa elbette gereği düşünülür" diyerek bu göreve hazır olduğunu ima etti. 
Başbakan Erdoğan'ın bütçe görüşmeleri sırasında halkı yanılttığını ve gerçekleri dile getirmediğini anlatan Demirel, "Köylü de, esnaf da perişan durumda, bir litre mazot ve bir torba gübre almak için verdiği buğday ve mısır azalmadı, arttı" şeklinde konuştu. Her şeyin fiyatının artarken, buğdayın büyük değer kaybına uğradığını vurguladı. 
Orhan Pamuk ve Yücel Aşkın davalarında, hükümetin ne yaptığını bilmez durumda olduğuna dikkati çeken Demirel, "Mevcut yasalar varken, Adalet Bakanı'nın Pamuk'u affetmesi mümkün değil. Af Meclis'in işidir. Rektör davasında tutuklama yanlıştır. AB bu konuda çifte standart sergilemiştir" dedi. 
Bir soru üzerine de "G vur İzmir diyenleri ya da bunu ima edenleri şiddetle protesto ediyorum" şeklinde konuştu. 
ABD'nin İran'a müdahalesinin ise mümkün olmadığını belirterek, "Onlar Irak'tan onurlu bir şekilde kurtulmanın yolunu arıyor. Başlarına yeni bir iş açmaları mümkün değildir" dedi. Seçim barajının düşmesi gerektiğini de vurgulayan Demirel, AKP'nin dörtte birlik oyla üçte ikilik sandalyeye sahip olmasının da önümüzdeki günlerde sancıları artıracağını söyledi. 
Özetin özeti Demirel'in, sağın lideri olarak siyasete dönmesi, AKP de dahil tüm dengeleri altüst edecektir. Bunun farkında. Kendine güveni her zamankinden daha fazla. Her seçim öncesinde olduğu gibi fazla kilolarını da atmış. Tam 23 kilo zayıflamış... 



</TEXT>
</DOC>
