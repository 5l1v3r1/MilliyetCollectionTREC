<DOC>
<DOCNO> 403950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sondun23.html </URL>
<DATE> 2005/12/16/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Bild İran füzelerinin menzili yakında Berlin'e ulaşacak 
</HEADLINE>
<TEXT>

     Alman Bild gazetesi, İran'ın sahip olduğu füzelerin menzilinin yakında Berlin'e ulaşacağını öne sürdü. 
     Gazetede, Alman İstihbarat Teşkilatı'nın BND gizli bir raporuna dayanılarak verilen haberde, İran'ın Kuzey Kore'den, menzili 2 bin 500 kilometre olan 18 adet BM-25 tipi füze satın aldığı, bu füzelerin geliştirilerek menzillerinin 3 bin 500 kilometreye çıkartılmaya çalışıldığı, bunun da tam olarak Tahran ve Berlin arasındaki mesafeye eşit olduğu bildirildi. 
     İran'ın bugüne kadar 1300 kilometre menzili bulunan Şahab-3 füzelerine sahip olduğunun bilindiği belirtilen raporda, ''Almanya ve Avrupa'nın diğer bölgeleri orta ve uzun vadede İran'ın füze programından doğrudan etkilenebilir'' ifadesi kullanıldı. 
     İran'ın gelecekte füzeleri ile tüm İsrail'i ve Orta Avrupa'yı tehdit edebileceğine dikkat çekilen raporda, Tahran yönetiminin ilk darbeyi vurma yeteneğine sahip olmaya çalıştığı, NATO'nun bu durumda tehdit senaryolarını değiştirmesi gerektiği kaydedildi. 
     BND'nin, Tebriz kentinin yaklaşık 600 kilometre kuzeybatısında, yeni füzelerin denenmesi için bir rampa tespit ettiği ifade edilen raporda, İran'ın Çin Halk Cumhuriyeti'nden alüminyum kelepçeler satın aldığının da belirlendiği, bunların, füze kademelerinin artırılarak menzillerinin 10 bin kilometreye kadar çıkartılması için de kullanılabildiği belirtildi. 
     
</TEXT>
</DOC>
