<DOC>
<DOCNO> 403335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sondun41.html </URL>
<DATE> 2005/12/14/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Barroso, 'çok endişeli' 
</HEADLINE>
<TEXT>

     AB Komisyonu Başkanı Jose Manuel Durao Barroso, bütçe konusunda uzlaşma sağlanamaması nedeniyle ''çok endişeli'' olduğunu söyledi. 
     Brüksel'de basın toplantısı düzenleyen Barroso, yarın başlayacak AB zirvesinde uzlaşma çıkmamasının AB açısından çok olumsuz bir sinyal olacağını belirtti. 
     2007-2013 bütçesine ilişkin uzlaşmazlığın sürdüğünü kaydeden Barroso, dönem başkanı İngiltere'nin bugün yaptığı öneriyi de AB Komisyonu'nun ''yetersiz'' bulduğunu açıklarken, ''hayal kırıklığı yaşadığını ve çok endişeli olduğunu'' ifade etti. 
     Barroso, devlet ve hükümet başkanlarının bütçe konusunda bir uzlaşmaya varmalarının önemini vurgularken, ''AB için bir karar gününün'' söz konusu olduğunu söyledi. ''Yol ayırımına'' gelindiğini, vatandaşlara ''AB'nin bir sorun değil çözüm olduğunun kanıtlanması gerektiğini'' kaydeden Barroso, uzlaşmazlığın ortaya ''çok olumsuz bir tablo'' çıkaracağını, AB'nin bir ''çıkmaza'' girdiğinin görüleceğini anlattı. 
     AB Komisyonu Başkanı, ''Önümüzde aşılacak çok yol var, vakit ise çok daraldı'' dedi ve bütçe konusunda ''gerçek pazarlıkların'' zirvede olacağını ifade etti. 
     Barroso, devlet ve hükümet başkanlarına uzlaşma çağrısı yaparken, bu uzlaşmanın ''mümkün ve gerekli'' olduğunu, ''adil'' olması gerektiğini, uzlaşmazlık halinde AB'nin itibar kaybedeceğini söyledi. 
     Komisyon Başkanı Barroso, zirvede Makedonya'ya adaylık statüsü verilmesini de ''ümit ettiğini'' söyledi ve liderlerin Balkanlar konusunda daha önce aldıkları kararlara uygun davranmaları gerektiğini belirtti. 
     Dönem başkanı İngiltere, geçen haftaki son önerisinde, bütçede kısıtlamalar isterken, AB'ye yeni üye olan ülkelere yönelik yapısal fon yardımları ve kırsal kesimlere yönelik yardımların azaltılmasını istedi. Öneride, 2007-2013 dönemi harcamaları 846,7 milyar avro olarak yer aldı. 
     İngiltere'nin önerisi, AB ülkelerinin çoğu ve AB Komisyonu tarafından reddedildi. 
     Londra'nın bugünkü önerisinde bu miktar 2,5 milyar avro kadar artırılarak 849,303 milyar avroya yükseltildi. 
     Son öneri birçok ülke ve AB Komisyonu tarafından ''yetersiz'' bulunurken, İngiltere Dışişleri Bakanı Jack Straw, ''katı, ama gerçekçi bir bütçe'' sunduklarını, bu önerinin ''ne yarın, ne gelecek yıl artık değişmeyeceğini'' söyledi. 
     AB devlet ve hükümet başkanları, geçen Haziran ayında yapılan zirvede, 2007-2013 bütçesinde uzlaşma sağlayamamışlardı. 
     
</TEXT>
</DOC>
