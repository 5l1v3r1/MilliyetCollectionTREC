<DOC>
<DOCNO> 403106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sonspo01.html </URL>
<DATE> 2005/12/13/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Kızgın taraftarlar, Ege Tv stüdyosunu bastı 
</HEADLINE>
<TEXT>

     Karşıyaka Spor Kulübü ''taraftarı'' olduğu bildirilen bir grup, bölgesel yayın yapan Ege TV'de, spor programı yayınlandığı sırada stüdyoyu bastı. 
     Ege TV Spor Müdürü Suavi Yardımoğlu'nun hazırlayıp sunduğu ''Futbol Dosyası'' programı sırasında, televizyonun Kahramanlar Semti'ndeki binasına gelen yaklaşık 15 kişi, güvenliği aşarak binaya girdi. 
     
Gurubun stüdyoya girmesinin ardından televizyonda, canlı yayın kesildi. 
     A.A muhabirinin görüştüğü Spor Müdürü Yardımoğlu, ''Biz buradayız işte'' diyerek stüdyoya giren ve Karşıyaka lehine tezahürat yapan grubun, bardak kırıp, dekora zarar verdikten sonra stüdyodan ayrıldığını belirtti. 
     Durumun bildirilmesi üzerine televizyona gelen polis, zanlıların kimliklerini belirleyerek yakalamak için çalışma başlattı. 
     Karşıyaka taraftarlarının, Türk Telekom maçında da ''Futbol Dosyası'' programının yorumcusu ve Karşıyakalı eski futbolcu Metin Gökalp'e tepki gösterdiği, taraftarların stüdyoyu basmasından kısa bir süre önce ise Gökalp'in televizyondan ayrıldığı öğrenildi. 

     
</TEXT>
</DOC>
