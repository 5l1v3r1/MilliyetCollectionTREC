<DOC>
<DOCNO> 400224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/son/sondun07.html </URL>
<DATE> 2005/12/03/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Vietnam'da 3 bölgede yeni kuş gribi salgını... 
</HEADLINE>
<TEXT>

     Vietnam’da 3 bölgede yeni kuş gribi salgınının görüldüğü bildirildi. 
     Tarım Bakanlığı, Haiphong kentiyle Thanh Hoa ve Quang Ninh eyaletlerindeki salgınlarda binlerce kümes hayvanının telef olduğunu ve itlaf edildiğini belirtti. 
     Bakanlık, Haiphong ve Thanh Hoa’da 317 ördekle 37 tavuğun kuş gribinden telef olmasının ardından 20 binden fazla kümes hayvanının itlaf edildiğini, Quang Ninh eyaletinde de 78 ördek ve tavuğun telef olmuş halde bulunması üzerine yaklaşık 2 bin kümes hayvanının hemen itlaf edildiğini kaydetti. 
     Vietnam’da yeni kuş gribi vakalarının ortaya çıktığı Ekim ayının başından bu yana telef olan ve itlaf edilen kümes hayvanı sayısının 2 milyona yaklaştığı bildirildi. 
     Kuş gribinin ölümcül H5N1 virüsünün 133 insana bulaştığı Asya’da şimdiye kadar 68 kişi öldü. Vietnam’da ise kuş gribine yakalanan 93 kişiden 42’si hayatını kaybetti. 
     
</TEXT>
</DOC>
