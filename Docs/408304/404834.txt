<DOC>
<DOCNO> 404834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sontur41.html </URL>
<DATE> 2005/12/19/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
"Üçüz bebeklere haciz" iddiası... 
</HEADLINE>
<TEXT>

     Antalya’da özel bir hastanede üçüz bebekleri dünyaya gelen ve 56 bin YTL borçları yüzünden evlerine haciz geldiği iddia edilen aile, buna çare bulunmasını isterken, hastane başhekimi, özel hastane olduklarını ve tedavilerin ücretli olduğunu bildirdi. 
     Özel bir hastanede üçüz bebekleri dünyaya gelen ve hastane masrafı olarak 56 bin YTL borçları yüzünden evlerine haciz geldiği belirtilen Emin Şanlı, AA muhabirine, 3,5 ay önce eşinin Özel Anadolu Hastanesi’nde doğum yaptığını ve hastanenin 56 bin YTL borç çıkardığını sÖyledi. Borçlarının 3 bin YTL’sini ödediklerini, kalan borcu ödeyebilmek için de süre istediklerini belirten Emin Şanlı, Korkuteli Kaymakamlığı Sosyal Hizmetler Vakfı’na başvurduğunu, ancak henüz sonuç alamadığını ve borçları için haciz kararı çıkarıldığını bildirdi. 
     Şu anda işsiz olduğunu ve bu miktarı karşılayacak maddi durumu olmadığını söyleyen Emin Şanlı, "Ne yapacağımı şaşırmış durumdayım" dedi. 
     
     BAŞHEKİMİN AÇIKLAMALARI 
     Öte yandan, Özel Anadolu Hastanesi Başhekimi Cengiz Denizer, yaptığı açıklamada, "Üçüz bebeklere haciz iddialarıyla" ilgili kamoyunun yanlış bilgilendirildiğini ileri sürdü. 
     Hastanelerinin özel bir sağlık kuruluşu olduğunu vurgulayan Denizer, "Yaklaşık 3,5 ay önce hastanemize getirilen ve üçüz doğum yapan Fatma Şanlı’ya anında müdahale yapılmış ve Şanlı’nın hemen alındığı ameliyat sonrası üçüz bebekleri sağlıklı olarak dünyaya gelmiştir" diye konuştu. 
     Fatma Şanlı’nın ve üçüz bebeklerin hastanede 26 gün boyunca iki uzman kontrolünde solunum cihazına bağlı olarak tedavi edildiğini belirten Denizer, şunları kaydetti 
     "Fatma Şanlı’nın doğumundan birkaç gün sonra eşi Emin Şanlı’yı uyararak, burasının özel bir hastane olduğu ve maddi olarak bunu karşılayamaması gibi bir durumun söz konusu olması durumunda devlet hastanelerine götürebileceğini bildirdik. Bu uyarılarımıza rağmen hasta sahibi tedavinin devam etmesini istedi. 
     Gelen hastalara ’Paran var mı, yok mu’ diye soramayız. Geçtiğimiz günlerde 3 bin 500 YTL tedavi masrafı çıkan bir hasta için Sağlık Bakanı bizi arayarak bu masrafın alınmamasını talep etti. Biz de bu rica üzerine bunu iptal ettik. Bu konunun meclis gündemine gelmesi ve basına yansıması üzerine, hastanemize gelerek tedavi olan birçok kişi, bizden ’ücret alınmamasını’ talep etmeye başladı. Biz özel bir hastaneyiz ve verilen hizmetleri belli bir ücret karşılığında yapıyoruz. Bu işten faydalanmak isteyen birçok kişi var. Şu anda kimsenin borcunu silmemiz veya iptal etmemiz söz konusu değil." 
     
</TEXT>
</DOC>
