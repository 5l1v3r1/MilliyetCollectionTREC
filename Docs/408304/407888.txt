<DOC>
<DOCNO> 407888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sondun12.html </URL>
<DATE> 2005/12/30/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Rusya-Ukrayna pazarlığı tıkandı 
</HEADLINE>
<TEXT>

     Ukrayna, Rusya’nın doğalgazı kesme tehdidi üzerine kışı normal geçirmelerine yetecek oranda doğalgaz stokları olduğunu açıkladı. 
     Ukrayna’nın doğalgazının üçte birini karşılayan Rus devlet şirketi OAO Gazprom, fiyat artışı konusunda anlaşmaya varılmaması halinde 1 Ocak’ta Ukrayna’ya doğal gaz satışını keseceği tehdidinde bulundu. 
     Gazprom’un ayrıca AB ülkelerine sattığı gaz için kurulan boru hattı da Ukrayna’dan geçiyor. Dolayısıyla bu krizin Batı’yı etkileyebileceği endişesi bulunuyor. 
     Gazprom Avrupalı müşterilerine bu durumdan etkilenmeyeceklerini söylese de, Ukrayna resmi doğalgaz firması Naftogaz’ın sözcüsü Dmitro Marunich "Gazprom Ukrayna’ya satışı durdurursa boru hatlarındaki basınç muhtemelen düşecek. Kimse ne olacağını kesin bilemez" dedi. 
     Marunich, Rusya’nın gaz desteğini askıya almasının Ukrayna’da acil bir tehdit oluşturmayacağına da dikkati çekti. Ülkenin yıllık tüketiminin yüzde 40’ına denk gelen kapasitede doğal gaz depolama tesisleri olduğunu hatırlatan Marunich, kış mevsimini normal olarak geçirmeye yetecek kadar doğalgazları olduğunu söyledi. 
     Ukrayna ile Rusya arasında 1 Ocak öncesinde doğalgaz krizinin çözümü için görüşmeler sürüyor. 
     Ukrayna Enerji Bakanı İvan Plackov ile Moskova’da görüşen Rusya Enerji Bakanı Viktor Khristenko, henüz bir anlaşmaya varılmadığını açıkladı. 
     
</TEXT>
</DOC>
