<DOC>
<DOCNO> 404509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/son/soneko05.html </URL>
<DATE> 2005/01/01/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
KDV indirimi yapmayan esnafa kredi yok... 
</HEADLINE>
<TEXT>

     Türkiye Esnaf Kefalet Kooperatifleri Merkez Birliği TESKOMB Genel Başkanı Kadir Akgül, KDV'de yapılan indirimin takipçisi olacaklarını belirterek, ''KDV indirimini fiyatlara yansıtmayan esnaf kredi alamayacak'' dedi. 
     A.A muhabirinin sorularını yanıtlayan Akgül, KDV'de yapılan indirime esnafın yüzde 70'inin zaten uyum sağladığını belirtirken, ''Bu işin üzerindeyiz, indirim kesinlikle insanlara düşüş olarak yansıyacak'' diye konuştu. 
     Türkiye çapında TESKOMB'a bağlı 10 bin yöneticinin esnafı mercek altına aldığını ve indirimi izlediğini açıklayan Akgül, ''Türkiye çapında KDV indirimi yapmayanlara ceza uygulamayacağız. En azından kredisini keseceğiz. KDV indirimini fiyatlara yansıtmayan esnaf kredi alamayacak'' şeklinde konuştu. 
     Akgül, TESKOMB olarak esnafın içinde oldukları için bunu takip etmenin kolay olacağını söylerken, bunun yanında indirimin uygulanıp uygulanmadığına yönelik nokta denetimler yapılacağını da vurguladı. 
     
     ESNAF KREDİ FAİZİ YÜZDE 20 
     2004 yılında yüzde 25 olarak uygulanan esnaf kredi faiz oranının yüzde 20'ye düşürüleceğini de açıklayan Akgül, bu yıl içinde 2.5 katrilyon liraya varan oranda kredi kullandırmayı hedeflediklerini ifade etti. 
     Bu kredinin sübvansiyonu için bütçeden 100 trilyon liraya yakın kaynak ayrılacağını da anlatan Akgül, kredi limitlerinin artırılması konusunun ise Halk Bankası ile TESKOMB arasında yapılacak görüşmeler ile çözümleneceğini kaydetti. 
     
     ''BAŞBAKAN'DAN SÜRPRİZ BEKLİYORUZ'' 
     Hazine ile yapılan görüşmelerde yüzde 20 üzerinde anlaşıldığını, ancak burada Başbakan Recep Tayyip Erdoğan'dan bir sürpriz beklediklerini kaydeden Akgül, Rusya gezisi öncesinde Başbakanla bir görüşme gerçekleştireceklerini, buradan 1-2 puanlık bir indirim daha beklediklerini sözlerine ekledi. 
     
</TEXT>
</DOC>
