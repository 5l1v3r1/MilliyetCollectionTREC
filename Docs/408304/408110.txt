<DOC>
<DOCNO> 408110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/ekonomi/eko01.html </URL>
<DATE> 2005/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kozlu'ya jübile gecesi 
</HEADLINE>
<TEXT>


Coca-Cola, emekliye ayrılan Cem Kozlu'ya veda gecesi düzenledi. Renkli gecede iş arkadaşları, Kozlu'nun katkılarını ve anılarını anlattılar. Kozlu, şirkette danışman olarak görev yapacak 

EKONOMİ SERVİSİ 

Coca-Cola Orta Avrupa, Avrasya ve Ortadoğu Grubu Başkanı Cem Kozlu için önceki akşam veda partisi düzenlendi. Kozlu'nun, emekliye ayrılarak danışmanlık kadrosuna geçmesi nedeniyle düzenlenen geceye çalışma arkadaşları, medya ve iş dünyasından yakın dostları katıldı. 
Coca-Cola, Cem Kozlu için ilk veda gecesini Atina'da yapmış. İkincisi İstanbul'da önceki gece gerçekleşti. Üçüncü veda ise, Kozlu'nun son görevinde 'merkez ofisi'nin bulunduğu Viyana'da olacak. Cem Kozlu, Coca-Cola'daki görevinin yanı sıra Hürriyet Gazetesi ile Evyap Grubu'nun yönetim kurulunda 'bağımsız üye'. 

'Transferinde parmağım var' 
Cem Kozlu'nun İstanbul'daki yakın dostlarının katıldığı veda yemeğinde konuşan Coca-Cola Kuzey Asya, Avrasya ve Ortadoğu Grubu Çin ve Japonya dahil 100 ülke bağlı Başkanı Muhtar Kent, "Coca-Cola Company, onun sayesinde 'Türkler iyi yöneticidir' demeye başladı" dedi. Cem Kozlu'nun Coca-Cola'ya transfer edilmesinde parmağı olduğunu söyleyen Muhtar Kent, şöyle konuştu 
"Coca-Cola Türkiye'den Viyana'daki bölge merkezine giderken, yerime birini önermemi istediler. Ben, Ayvalıklıyım. Cem Kozlu'nun, Ayvalık'ın Komili Ailesi'nin adını nasıl bir marka haline getirdiğini biliyordum. Bu başarısını Coca-Cola'nın ABD'deki merkezine anlattım. Görüştüler, anlaştılar. Böylece Cem Kozlu 1994'te Coca-Cola'ya adımını attı." 

'Rakiplerine etiktir' 
Yemekte konuşan Anadolu Grubu İcra Başkanı ve Coca-Cola İçecek'in Yönetim Kurul Başkanı Tuncay Özilhan da "Cem Kozlu, okuyan, yazan, yönetirken sorgulayan bir arkadaşımız. Rakiplerine etik davranır, vizyonuyla gıpta edilir. Bu yüzden Kozlu, Coca-Cola'dan emekli olabilir, ancak çalışmaya veda edemez" dedi. 

'Emekliliğe alışkınım' Coca-Cola Avrasya ve Ortadoğu Başkanı Ahmet Bozer, Kozlu için şunları söyledi "Siyasetçi, akademisyen, bürokrat ve özel sektörde profesyonel yönetici... Bunların hepsi Cem Kozlu'da var. Kendisiyle 10 yıl çalışma şansını buldum, çok şey öğrendim. Bizim için rehber ve öğretmendi... Bize her çeyrek ve yıl sonunda, 'hamamın namusu kurtuldu mu' diye sorardı..." Kozlu ise emekliliğe alışkın olduğunu hatırlatarak, şöyle konuştu "Halen milletvekilliğinden emekliyim. Dolayısıyla emekliliğe alışkınım. Milletvekili emeklisi olarak maaş da alıyorum. Gidip-dönmeye de alışkınım. THY'nin yönetimine üç kez girdim, üç kez de ayrıldım..." 

THY'den Coca Cola'ya Cem Kozlu 1946 yılında İstanbul'da doğdu. Robert Kolej'den sonra üniversite öğrenimi için ABD'ye gitti. 1986-1988 arasında Komili Holding Genel Müdürü olarak görev yaptı. Kozlu, 20 Ekim 1991 genel seçimlerine kadar THY Genel Müdürü ve Yönetim Kurulu Başkanı olarak hizmet verdi. Daha sonra İstanbul Milletvekili seçildi. 1996 Ocak'ta Coca-Cola Türkiye, Kafkasya ve Orta Asya Cumhuriyetleri Bölge Direktörü oldu. Haziran 1998'de yeni kurulan Coca-Cola Güney Avrasya Bölümü Başkanlığı'na getirildi. 20 Ocak 2000'de Coca-Cola Orta Avrupa ve Avrasya Grubu Başkanlığı'na atanan Kozlu, Mart 2001'de ise Coca-Cola'nın Orta Avrupa, Avrasya ve Ortadoğu Grup Başkanı oldu. 



</TEXT>
</DOC>
