<DOC>
<DOCNO> 401309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sondun30.html </URL>
<DATE> 2005/12/07/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
İslami Cihad'dan İsrail'e sert çıkış 
</HEADLINE>
<TEXT>

     İslami Cihad'ın askeri kanadı ''Kudüs Tugayları''nın üst düzey yetkililerinde Ebu El Mauman, ''Yüzlercemizi tutuklasa bile İsrail, örgütümü dağıtmakta başarılı olamayacak'' dedi. 
     Netanya'da önceki gün meydana gelen ve 5 İsraillinin ölümüne neden olan intihar eyleminin ardından Gazze Şeridi ve Batı Şeria'da tam bir abluka uygulamasını başlatan İsrail, özellikle İslami Cihad militanlarına yönelik tutuklama operasyonlarına girişti. 
     İntihar eylemcisinin Tulkarim yakınlarındaki köyüne baskın yapan İsrail Ordusu askerleri, eylemcinin babası ve 3 kardeşini tutukladı, ayrıca aranan 6 İslami Cihad militanının ele geçirildiği bildirildi. 
     İsrail Radyosu da, Batı Şeria'nın kuzeyinde, özellikle Nablus bölgesinde Filistin Yönetimi güvenlik güçlerinin 4 Cihad militanını yakaladığını duyurdu. 
     Tutuklamalar, Filistinli örgütlerce tepki görürken, Filistinli güvenlik güçleriyle, El Fetih'e bağlı El Aksa Şehitleri Tugayı militanları arasında çatışmalar yaşandığı da bildirildi. 
     Grup, polislerin İslami Cihad militanlarını yakalamasına izin vermeyeceklerini belirtti. 
     İsrail'in önde gelen gazetelerinden Yediot Ahronot'a konuşan ''Kudüs Tugayları'' yetkililerinden El Mauman, Netanya'da düzenlenen intihar eyleminin, İslami Cihad'ın liderlerinden Louie Sadi ve diğerlerinin İsrail tarafından öldürülmesine karşılık olduğunu söyledi. El Mauman, bunun ayrıca, Filistin halkına ve örgütlere karşı işlenen suçlara, devam eden tutuklamalara bir cevap olduğunu belirtti. 
     Buna rağmen, en azından yıl sonuna kadar İsrail ile ateşkese uyacaklarını da belirten Kudüs Tugayları yetkilisi, İsrail'in başka saldırılar bekleyip beklememesi gerektiği yolundaki bir soruya, bunun ''İsrail tarafına'' bağlı olduğunu kaydederek, şöyle dedi 
     ''Şunun açık olması gerekir ki, biz bunu kanıtladık da. İsrail'in her suçuna, her terör eylemine karşılık vereceğiz. Bu, İsraillilerin anlaması gereken bir denklem. Ne tutuklamalar, ne öldürmeler bizi zayıflatamayacak. İsrail'e karşılık verme ve kendimizi koruma hakkımızı elimizden alamayacak.'' İslami Cihad'a bağlı bir internet sitesinde de benzer açıklamalar yer aldı. Sitede, yine Kudüs Tugayları'nın bir başka komutanı Ebu Ubeydullah da, İsrail'in örgüt liderlerine yönelik öldürme teşebbüslerine sertçe cevap vereceklerini söyledi. 
     Ubeydullah, İsrail Savunma Bakanı Şaul Mofaz'a ''cesareti varsa Batı Şeria'ya gelmesini ve militanlarla doğrudan karşı karşıya gelmesi'' çağrısında bulundu. 
     Savunma Bakanı Mofaz'ın kendilerine açtığı savaşı kabul ettiklerini belirten Ubeydullah, İsrail işgali sona erinceye dek direnişlerini sürdürme konusundaki kararlılıklarını da dile getirdi. 
     İsrail Savunma Bakanı Mofaz, Netanya saldırısı öncesi ve sonrasında, İsrail Ordusu'na İslami Cihad'a karşı geniş kapsamlı bir operasyon başlatılması talimatını vermişti. 
     
</TEXT>
</DOC>
