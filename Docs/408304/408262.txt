<DOC>
<DOCNO> 408262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/son/sontur01.html </URL>
<DATE> 2005/12/31/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Maltepe'de kaçak akaryakıt operasyonu 
</HEADLINE>
<TEXT>

     Maltepe'de, sahile yaklaştırılan tekneden kıyıdaki bir kamyonun deposuna kaçak mazot aktarıldıkları öne sürülen 4 kişi gözaltına alındı. 
     AA muhabirinin aldığı bilgiye göre, bir süre önce İdealtepe Mahallesi'nin sahil kesiminde deniz kenarında bir hortum bulan polis ekipleri, söz konusu yerde tekneden kıyıdaki kamyona kaçak akaryakıt aktarıldığını belirledi. 
     Ardından burada pusu kurarak beklemeye başlayan polisler, gece saatlerinde sahile yanaştırılan bir tekneden kıyıdaki bir kamyona hortumlarla kaçak mazot aktarıldığını fark edince operasyona başladı. 
     Operasyon sırasında polislerin geldiğini anlayan balıkçı teknesindeki bir kişi, denize açılarak kaçtı. Kıyıdaki 34 RRC 04 plakalı kamyonda bulunan sürücü Murat H. ile yanındaki İbrahim Halil T. ise yakalandı. 
     Polis, olay sonrası deniz polisinin de yardımıyla başlattığı çalışmalarda kaçan tekneyi de Bostancı İskelesi yakınında bularak, içindeki Yalçın U'yu gözaltına aldı. 
     Ayrıca, olayla bağlantısı bulunduğu belirtilen Fatih A. da daha sonra polislerce gözaltına alındı. 
     Polis merkezine götürülen bu kişilerle birlikte içinde bir miktar kaçak mazot olduğu öğrenilen tekne, bir kamyon ile akaryakıtın aktarılmasında kullanılan hortumlar ele geçirildi. 
     Şüphelilerin, sahile yaklaştırılan bu teknenin içindeki bölüme depolanan kaçak mazotu hortumlar aracılığıyla kıyıdaki kamyonun üzerindeki tanka aktararak piyasaya sürdükleri iddia edildi. 
     
</TEXT>
</DOC>
