<DOC>
<DOCNO> 404729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sonsiy07.html </URL>
<DATE> 2005/12/19/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
CHP'li 3 milletvekili Ordu'da parti binasına alınmadı 
</HEADLINE>
<TEXT>

     Erol KÜÇÜKOĞLU DHA 

      CHP Genel Başkanı Deniz Baykal’a muhalif kanatta yer alan CHP'li 3 milletvekili, Ordu'da parti binasına alınmadı. CHP Ordu il binası kapısında 15 dakika bekleyen milletvekilleri içeriye giremiyince ayrıldı. 
     Şişli Belediye Başkanı Mustafa Sarıgül yanlısı bilinen CHP’nin Ankara miletvekilleri Mehmet Tomanbay ve İsmail Değerli ile İstanbul milletvekili Hasan Aydın, Ordu'da dün düzenlenen Avrupa Birliği sürecinde Atatürk devrimleri, Türkiye’de sol partilerin durumu ve seçim sistemi’ konulu panele konuşmacı olarak katıldı. Yaklaşık 2 saat süren panelde konuşan 3 milletvekili AKP hükümetinin yanı sıra CHP Genel Başkanı Deniz Baykal’ı da eleştirdi. 
     Panelden sonra CHP Ordu İl Başkanlığı'nı ziyaret etmek isteyen 3 milletvekili saat 13.00 sıralarında Şarkiye Mahallesi'ndeki parti binasına geldi. Kapının kapalı olduğunu gören milletvekilleri önce şaşırdı, sonra zili bastı. Yaklaşık 15 dakika beklemelerine karşın kapı açılmayınca CHP'li 3 milletvekili oradan ayrıldı. 
     Kapının açılmamasına tepki gösteren milletvekillerinden Mehmet Tomanbay, Herhalde çok önemli bir işleri var'' derken, İsmail Değerli, Partinin kapalı olmasına bir anlam veremiyorum. Biz CHP’nin başarılı ve iktidar olması için çaba gösteriyoruz. Arkadaşların bu tavrını hiç hoş karşılamıyorum. Bu partinin büyüyebilmesi için herkese kucak açması lazım. Takdirini kamuoyuna bırakıyorum'' diye konuştu. Milletvekilleri daha sonra sahilde bir süre gezdikten sonra Ordu’dan ayrıldı. 
     
</TEXT>
</DOC>
