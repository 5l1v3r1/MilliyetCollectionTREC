<DOC>
<DOCNO> 406017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sonsiy03.html </URL>
<DATE> 2005/12/23/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
İş dünyasında hükümet gerginliği... 
</HEADLINE>
<TEXT>

     CNNTÜRK 

TÜSİAD Başkanı Ömer Sabancı, Başbakan Erdoğan'ın eleştirilerine yumuşak yanıt verdi ancak TÜSİAD üyelerinin tepkileri sert oldu. 
     TÜSİAD ile hükümet arasındaki gerginliğin ardından Mustafa Koç'un ofisini telefon ve faks yağmuruna tutan işadamları 'kelimesi kelimesine söylediklerinizin arkasındayız mesajı' verdi. 
     Mustafa Koç'a destek mesajları ileten iş dünyasının önde gelen temsilcileri, TÜSİAD'ı da arayarak kesinlikle geri adım atılmamasını istedi. 
     CNN TÜRK'ün konuştuğu TÜSİAD'ın akil adamları olarak nitelendirilen kurucu üyeler, "Mustafa Koç'un konuşmasını gözümüz kapalı imzalarız" dedi. 
     Başbakan'ın ekonomide elde edilen kazanımlar nedeniyle aşırı bir kendine güven havası içerisine girdiğini savunan işadamları, etrafındakilerin Başbakan'ı yanlış yönlendirdiğini düşünüyor. 
     Ancak TÜSİAD'daki asıl şaşkınlık, yapılan konuşmalarda Başbakan'ın bu kadar sert tepki vermesini gerektirecek hiçbirşey bulunmadığına inanmaları. 
     
     Aşırı tahammülsüzlük... 

     "Biz hem daha önceki hükümetlere hem de bu hükümete çok daha sert eleştiriler yönelttik. Salı günü Mustafa Koç ve Ömer Sabancı'nın yaptığı konuşmalarda TÜSİAD ölçeğinde kesinlikle sert sözler yer almıyordu" diyen bir TÜSİAD üyesi, Başbakan'ın çıkışının arkasında eleştirilere karşı aşırı tahamülsüzlüğün yattığını savundu. 
     Kurulduğu günden bu yana TÜSİAD üyesi olan bir başka işadamı ise, "biz de Mustafa Koç'a destek veriyoruz. Savcılık suça destek vermekten bizim de ifademizi alsın" dedi. 
     Daha önce gazetelere verilen ilanlar nedeniyle dönemin Başbakanı Bülent Ecevit'in savcılığı göreve çağırdığını hatırlatan aynı işadamı, eski başkanlar Cem Boyner ve Ömer Dinçkök'ün de savcılığa ifade verdiğini ancak hiçbir sonuç çıkmadığını söyledi. 
     Yargıya müdahale etmemek için Cumhuriyet Savcılığı'nın incelemesine ilişkin herhangi bir açıklama yapmamaya karar veren TÜSİAD yönetimi, Başbakan'ın açıklamalarına karşı takınacağı tavrı ise hafta sonu kararlaştıracak. 
     
     İş dünyası gergin 

     TÜSİAD Yüksek İstiare Konseyi toplantısının ardından Başbakan'ın yönelttiği ağır eleştiriler ve Ankara Cumhuriyet Başsavcısı'nın Mustafa Koç hakkında inceleme başlatması iş dünyasını gerdi. 
     TÜSİAD Başkanı Ömer Sabancı bugün Nazilli'de yaptığı konuşmada yumuşak bir üslupla TÜSİAD'ın sadece ekonomik konularda değil, Türkiye'yi ilgilendiren her konuda çalışmalar yaptığını söyleyerek, Başbakan'ın "ekonomiyle ilgili öneriler getirsinler" sözüne karşılık verdi. 
     Sabancı, TÜSİAD'ın kesinlikle bir erken seçim istemediğini, ancak seçim yasasının seçim tartışmaları başlamadan ele alınmasını arzuladıklarını vurguladı. 
     
     Başbakan'ın açıklaması 

     Başbakan Recep Tayyip Erdoğan geçtiğimiz salı günü yaptığı açıklamada, TÜSİAD ve muhalefet partilerinin rektör Yücel Aşkın davasına ilişkin yorumlarıyla anayasal suç işlediklerini belirtmişti. 
     Erdoğan, "yargıya müdahale etmek bir suçtur. Bunu ben söylemiyorum anayasamız söylüyor. Ana muhalefet partimiz de aynı suçu işledi. Böyle sanal gündemlerle ülkemizi meşgul etmemek gerekir... TÜSİAD bir sanayici ve iş adamları derneğidir ve kendi ilgi alanları içinde değerlendirmelerini yaparsa ülke için daha faydalı olur" demişti. 
     TÜSİAD Yüksek İstişare Konseyi Başkanı Mustafa Koç, geçtiğimiz salı günü yaptığı açıklamada Van YYÜ Rektörü Prof. Dr. Yücel Aşkın'a yapılan muameleyi ve uzun gözaltı süresini onaylamanın mümkün olmadığını söylemişti. 
     
     Açıklama yapanlara inceleme 

     Ankara Cumhuriyet Başsavcılığı ise, bugün rektör Yücel Aşkın'ın yargılanmasına ilişkin yapılan tüm açıklamalar hakkında 'yargı görevi yapanı etkileme' suçundan inceleme başlattı. 
     Ankara Cumhuriyet Başsavcısı Hüseyin Boyrazoğlu, konuyla ilgili bir Cumhuriyet Savcısı görevlendirileceğini söyledi. 
     İncelemenin yeni TCK'nın 277'nci maddesinde tanımlanan 'yargı görevini yapanı etkileme' ve 288'inci maddesinde tanımlanan 'adil yargılamayı etkilemeye teşebbüs' suçları çerçevesinde yürütüldüğü belirtildi. 
     İnceleme sonucunda, Aşkın'ın yargılanmasına ilişkin açıklama yapanlar hakkında 'suç unsuru' görülürse soruşturma başlatılmasına karar verilecek. 

     
</TEXT>
</DOC>
