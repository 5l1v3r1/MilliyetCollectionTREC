<DOC>
<DOCNO> 400013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sonsiy22.html </URL>
<DATE> 2005/12/02/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
ABD Irak Koordinatörü Anayasa Kerkük'ü kapsayacak süreci içeriyor 
</HEADLINE>
<TEXT>

     ABD Dışişleri Bakanlığı’nın Irak Koordinatörü Yardımcısı Robert Deutsch, Iraklıların hazırladığı anayasanın Kerkük ile ilgili konuları kapsayacak yasal süreci içerdiğini ve Iraklıların bu anayasayı uygulamasını beklediklerini belirtti. 
     Dışişleri Bakanlığı Müsteşarı Ali Tuygan ve diğer yetkililerle 15 Aralık’ta yapılacak seçim öncesinde Irak’taki son duruma ilişkin görüş alışverişinde bulunan Deutsch, görüşmelerin ardından basın mensuplarına açıklama yaptı. 
     Irak’taki gelişmeler açısından 2006’nın önemli bir yıl olacağını ve Irak, çoğulcu, federal ve demokratik bir ülke olma yolunda ilerlerken Ankara’nın bu sürece olumlu katkıları olduğunu dile getiren Deutsch, gazetecilerin sorularını da yanıtladı. 
     
     BARZANİ’NİN AÇIKLAMASI 

     Deutsch, bir gazetecinin Irak Kürdistan Demokratik Partisi lideri Mesud Barzani’nin IKDP , "Kerkük’ün 2007’de Kürtlerin olacağı" yönündeki ifadelerini hatırlatarak, ABD’nin bu konudaki Irak politikasının ne olduğuna ilişkin sorusuna, bu konuda belirleyici olanın Irak anayasası olduğu yanıtını verdi. 
     Iraklıların hazırladığı anayasanın Kerkük ile ilgili konuları kapsayacak yasal süreci ortaya koyduğunu ifade eden Deutsch, "Eminim ki 2007’nin sonunda tamamlanacak bu süreç, tüm Iraklıların çıkarına işleyecek" diye konuştu. 
     Kerkük’e ilişkin kararların anayasaya göre alınacağını vurgulayan Deutsch, Iraklıların, sorunların çözümü ve farklılıkların giderilmesi gibi konularda anayasalarını uygulamalarını beklediklerini söyledi. 
     
     TERÖR ÖRGÜTÜNÜN GİRİŞİMİ 

     Deutsch, "terör örgütü PKK’nın Irak seçimlerine katılma girişimine" yönelik haberlerin hatırlatılması üzerine ise Irak’ta seçimlerin bağımsız seçim komisyonu tarafından yönetildiğini söyledi. 
     Irak seçim komisyonunun kurallarının, militanlar ve şiddeti teşvik edenlerle bağlantılı hiçbir kişiyi ya da grubun seçimlerde yer alamayacağını ortaya koyduğunu belirten Deutsch, "Seçim komisyonu kurallarını uygulamalı" diye konuştu. 
     Deutsch, Irak’ta yapılacak seçimlere uluslararası gözlemci gönderilip gönderilmeyeceğine ilişkin soru üzerine de herkesin seçimlerin güvenilir, adil ve uluslararası standartlara uygun olmasını istediğini, Irak’taki bağımsız seçim komisyonun da bu konuda kararlı olduğunu ortaya koyduğunu söyledi. 
     Onbinlerce Iraklı gözlemcinin seçim günü ülke çapında görev yapacağını hatırlatan Deutsch, bunlar arasında ABD’nin bazı sivil toplum örgütlerince verilen eğitim programlarından faydalananların da bulunduğunu ifade etti. 
     Deutsch, Irak’taki seçimlerin, adil, güvenilir, meşru, uluslararası standartlara uygun olarak yapılacağına inandığını ve bu konuda Türkiye’nin ve uluslararası toplumun da Irak’ı desteklediğini söyledi. 
     
</TEXT>
</DOC>
