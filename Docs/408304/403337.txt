<DOC>
<DOCNO> 403337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sondun43.html </URL>
<DATE> 2005/12/14/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Time grubu, 105 kişiyi işten çıkarıyor 
</HEADLINE>
<TEXT>

     Aralarında Time ve People dergilerinin de bulunduğu toplam 154 haber ve magazin dergisi yayınlayan ABD'nin en büyük dergi yayıncısı Time Inc., 105 çalışanını işten çıkaracak. İşten çıkarılacaklar arasında, şirketin üst düzey yöneticilerinin de bulunduğu bildirildi. 
     İşten çıkarmaların 31 aralıktan itibaren geçerli olacağı kaydedilerek, Time Inc.'in reklam gelirleri düştüğü için işten çıkarmaya yöneldiği belirtiliyor. İşten çıkarılacak yöneticiler arasındaysa haber ve istihbarat grubundan sorumlu başkan yardımcısı Richard Atkinson, reklam departmanı başkan yardımcısı Jack Haire ve Time dergisi başkanı Eileen Naughton da bulunuyor. 
     Yayın bölümlerinden işten çıkarılanların sayısının 20'den az olduğu belirtilirken, derginin yönetim kademesinde de değişikliklere gidildiği ifade ediliyor. Toplam 154 yayınla ABD'nin en büyük dergi grubu olan Time Inc.'in 13 binden fazla çalışanı bulunuyor. Grup, Time ve People'ın yanı sıra In Style, Fortune, Sports Illustrated ve Real Simple gibi dergileri de yayınlıyor. 
     Time Inc. dergilerinin pek çoğunun reklam gelirlerinde son bir yılda büyük düşüşler olduğu belirtilerek, 2004 kasım ayı ile 2005 kasımı arasında Fortune ve Sports Illustrated dergilerinin reklam sayfalarının yüzde 20 oranında azaldığı kaydediliyor. Time Inc.'in bağlı olduğu Time Warner, geçen haftalarda The Warner Brother film ve televizyon yapım şirketinden de yaklaşık 300 kişinin işine son vermişti. 
     
     LOS ANGELES TIMES GAZETESİ ULUSAL BASKISINA SON VERİYOR 
     Öte yandan, Amerikan medyasındaki sarsıntıdan nasibini alan Los Angeles Times gazetesinin de 13 yıldır sürdürdüğü ulusal baskısına, gelecek haftadan geçerli olmak üzere son verme kararı aldığı kaydedildi. Washington ve New York'ta okuyuculara ulaşmak için çıkarılan ulusal baskının maliyetinin yüksek olması sebebiyle sona erdirildiği açıklandı. 
     Gazeteyi yayınlayan Tribune Şirketi, yaptığı açıklamada, ulusal baskının kapatılmasının okuyucular için bir kayıp olmadığını, çünkü zaten okuyucuların tamamına yakınının Los Angeles Times'ı internetten okuduğunu ifade etti. Gazete, maliyetleri düşürmek için geçen günlerde de yayında yer alan 85 çalışanının işine son vermişti. 
     
</TEXT>
</DOC>
