<DOC>
<DOCNO> 403728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sonsiy19.html </URL>
<DATE> 2005/12/15/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
YÖK Başkanı Yargıya gitmek üzere hazırlıklarımız tamamlandı 
</HEADLINE>
<TEXT>

     YÖK Başkanı Prof. Dr. Erdoğan Teziç, Açık Öğretim Lisesi Yönetmeliği ile ilgili Danıştay’a açacakları davanın dosyasının hazırlıklarının tamamlanmak üzere olduğunu bildirdi. 
     Erdoğan Teziç, Van Yüzüncü Yıl Üniversitesi Rektörü Prof. Dr. 
     Yücel Aşkın’ın dün yapılan duruşmasıyla ilgili YÖK’te basın toplantısı düzenledi. 
     Teziç, toplantıda gazetecilerin, dün Resmi Gazete’de yayımlanan Açık Öğretim Lisesi Yönetmeliği’ne ilişkin dava açacakları yönündeki açıklamalarıyla ilgili soruları da yanıtladı. 
     "Hazırlıklarımız tamamlandı. Belki de yargıya gitmek üzere. Bir gözden geçirmemiz lazım" diyen Teziç, yargıya göndermeden önce bu konuda açıklama yapmayı hukuksal olarak doğru bulmadığını ifade etti. 
     Teziç, "Yükseköğretime ilişkin bir düzenlemeyi Anayasa’nın 131. 
     maddesi karşısında Milli Eğitim Bakanlığı’nın yapması hukuken ne kadar doğrudur" diye sordu. 
     
     "TEŞRİK-İ MESAİ VARDI" 
     Erdoğan Teziç, bugüne kadar Milli Eğitim Bakanlığı’nın MEB 
     yükseköğretim ile ilgili bir düşüncesi varsa bunu YÖK’le, YÖK’ün de ortaöğretimle ilgili düzenlemelerde MEB bürokratlarıyla görüş alış verişinde bulunduklarını belirterek, şunları söyledi "Böyle bir, eski deyişle teşrik-i mesai vardı, çalışma birliği vardı. Fakat bu kez, her nedense Milli Eğitim Bakanlığı bizden bir görüş de sormadı, görüşme talebinde de bulunulmadı. Gerçi, illaki görüşlere katılmak şart değil ama ben pek çok konuda Milli Eğitim Bakanlığı ile görüşmelerimizde, bu görüşmelerden sonra kanaatlerimizi değiştirdiğimizi bilirim. Milli Eğitim Bakanlığı’ndan gelen arkadaşlarımızın da bizimle görüştükten sonra kanaatlerini değiştirdiklerini bilirim. Böyle bir karşılıklı zenginleşme olanağından birbirimizi mahrum etmemizi bu sefer anlayamadım. Bu bizim için bir zenginlik olurdu, onlar için de zenginlik olurdu. Yine, istediği tercihi ortaya koyabilirdi. Bunun hukuksal gerçeğe uygun olup olmadığını değerlendirecek olan yargılama mercileridir. Biz de bir inatlaşma içinde miyiz, ki hep ’YÖK inatlaşma içinde deniyor’, hayır, biz kendi düşüncelerimizin yargı süzgecinden geçmesinden yanayız. Ve gelen kararların da uygulanmasını istiyoruz. Biz bugüne kadar sorunlarımızı hep yargılama makamlarının kararlarıyla çözmeye çalıştık. Onun için burada tekrar yargıya olan güvenimizi bu vesileyle tekrarlamak istiyoruz. Van Yüzüncü Yıl Üniversitesi konusunda da gene çözümü getirecek olan yargıdır. Ama ne düşündüğümüzü de yargıya müdahale etmeden hatırlatmalar yapmak bizim görevimiz. Çünkü yetki konusunda, burada yetkili bir makam var. Türkiye Cumhuriyeti’nde Anayasa’da öngörülmüş YÖK diye bir makam var. Onun da Anayasa’da ve kanunda belirtilen yetkileri var. Onlara bağlı kalınarak yol alınırsa, hiç kimse bundan şikayetçi olmaz sonunda." 
     
     "BİZİM İDEOLOJİK PLANA KAYDIĞIMIZ SÖYLENİYORSA..." 
     Teziç, "ideolojik davrandıkları yönünde eleştiriler bulunduğunun" anımsatılması üzerine "konuyu akademik ve hukuki açıdan değerlendirdiklerini" vurgulayarak, şöyle konuştu 
     "Bizim görevimiz bu. Hakikaten bizim ideolojik plana kaydığımız söyleniyorsa, MEB’in de savunmada bu olanakları kullanabilir, dava sürecinde cevap verecekleri layihada bunu kullanabilirler. Biz de gerçekten ideolojik mi, yoksa hukuki veya akademik mi davrandığımızı görmüş oluruz. Bunu tespit edecek olan yargıdır. İdari yargının, siyasi mi, hukuki mi, bu tespiti çok iyi yapan çok zengin içtihatları vardır." 
     
</TEXT>
</DOC>
