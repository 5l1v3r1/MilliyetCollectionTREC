<DOC>
<DOCNO> 401301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sondun22.html </URL>
<DATE> 2005/12/07/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
İKÖ zirvesi başladı 
</HEADLINE>
<TEXT>

     İslam Konferansı Örgütü'nün İKÖ 3. olağanüstü zirvesi, Suudi Arabistan'ın Mekke kentindeki Safa Sarayı'nda başladı. 
     Suudi Arabistan Kralı Abdullah Bin Abdülaziz, zirvenin katılımcılarını toplantının yapıldığı salonun kapısında karşıladı. 
     Reform gündemiyle toplanan zirve, Kur'an-ı Kerim okunmasıyla açıldı, ardından açılış konuşmalarına geçildi. 
     Türkiye'yi TBMM Başkanı Bülent Arınç'ın temsil ettiği ve Dışişleri Bakanı ve Başbakan Yardımcısı Abdullah Gül'ün de hazır bulunduğu zirvede ilk sözü alan Suudi Arabistan Kralı Abdülaziz, İslam dünyasının güç koşullar içinden geçtiğine işaret ederek, birlik içinde olmanın gerekliliğini dile getirdi. 
     Kral Abdülaziz, İslam toplumunun, ''insanları dinden çıkartan, kan akıtmayı ve toplumları yıkmayı hedefleyen yıkıcı radikal görüşlerden aklını ve ruhunu arındırması gerektiğini'' söyledi. Abdülaziz ayrıca, Müslüman toplumlarda zulüm ve baskının ortadan kaldırılması, iyi yönetim, fakirliği ortadan kaldıran kapsamlı kalkınma hamleleri, ılımlılık vizyonunun yaygınlaşması, İslam'ın hoşgörüsünün ön plana çıkarılması ve Müslümanların bilim, sanayi ve teknolojide en gelişmiş seviyede olmasını temenni ettiğini sözlerine ekledi. 
     Daha sonra dönem başkanı Malezya'nın Başbakanı Abdullah Ahmed Bedevi ve İKÖ Genel Sekreteri Prof. Eklemeddin İhsanoğlu birer konuşma yaptı. Konuşmaların ardından aile fotoğrafı çekildi. 
     Zirveye öğle namazı için ara verildi. 
     
</TEXT>
</DOC>
