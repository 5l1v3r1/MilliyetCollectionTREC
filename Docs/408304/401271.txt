<DOC>
<DOCNO> 401271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/yazar/gunes.html </URL>
<DATE> 2005/12/07/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Krizden 5 yıl sonra 
</HEADLINE>
<TEXT>


Farkında mısınız bilmem, 2000 Kasım krizinden bu yana tam 5 yıl geçti. Kaç gündür basında bu konu işlenecek mi diye ısrarla bekledim. Ancak kimsecikler satır yazmadı. Hafızamızı yitirmemiş olmamız olanaksız. Üstelik sanki krizden bir iki yıl geçmiş gibi geliyor insana. 
Önce şunu belirtelim kriz tam anlamıyla ikiz özellikteydi. Önce bankacılık kesiminde bir kargaşa yaşandı, faizler uçtu. Sonra da kur taahhüdünü sürdürmek mümkün olmadı ve üç ay sonra da piyasa dalgalanmaya bırakıldı. 

Olumlu gelişmeler çok 
Beş yılda neler olmadı ki... Siyasal gelişmeleri bir yana bırakıyorum. Ekonomik alanda gerçekten bir dolu değişiklik oldu. Dalgalı kur sistemine geçiş başlı başına bir olaydı. İlk başlarda bazıları kura çok tepki gösterdiler. 
Özellikle döviz borçlu işadamları kurun ilanihaye sürükleneceği endişesiyle ekonomi yönetimine, özellikle de Merkez Bankası'na baskı yaptılar. Bir netice vermedi. Sonunda kurdan endişe etmeyip döviz borçlu olarak kalanlar köşeyi döndüler. TL döviz karşısında Nisan 2001'den bu yana tam yüzde 70 değer kazandı. 
Beş yılda faizler de düştü. Sadece enflasyonun tepetaklak aşağıya gitmesiyle değil, istikrarın da yerleşmesiyle reel faizler düştü. Bugün ex ante beklenen reel faizler yüzde 8 civarında. Oysa krizden önce yüzde 20'den aşağı hemen hiç olmadı. 
Beş yıl önce enflasyon yüzde 80'lere yaklaşıyordu. Bugün üretici fiyatları yüzde 2'lere düşmüş durumda. 
Beş yıl önce Merkez Bankası bağımsız değildi. Bugün tam değilse bile, o güne çok daha özerk. 
Beş yıl önce kamu disiplini oldukça gevşekti. Bugün ise müthiş bir mali disiplin uygulanıyor. Beş yıl önce kamu borcunun milli gelire oranı yüzde 57'ydi. Kamu bankalarının görev zararları eklenince, bu, yüzde 92'ye çıktı. Bugün yüzde 60'a yaklaştı. Gerçi 2002'den tam 38 milyar dolarlık faiza dışı fazla elde edilmesine rağmen, kamu borcu tam 83 milyar dolar arttı 
Beş yıl önce bankacılık kesiminde hiçbir reform yapılmamıştı. Bugün gerek kamu, gerek özel bankacılık sistemi çok daha sağlıklı. Sermaye yeterlilikleri güçlü, yabancı sermayenin ilgi gösterdiği bir sektör. 
Beş yıl önce yabancı sermaye girişleri bir milyar doları bulmuyordu. Bugün çok ciddi rakamlara ulaştı. 
Beş yıl önce özelleştirme hedefleri tutmadığı gibi, yapılanlar da iptal ediliyordu. Bugün muhammen bedeller rekor tekliflerle kırılıyor. 
Gerek 1999, gerek 2001 yılında ekonomi yüzde 10 kadar daralma göstermişti. Son dört yılda ise ekonomi yüzde 30 kadar büyüdü. 
Her şey toz pembe mi .. Elbette değil. İşsizlik azalmadı. Dış açık 23 milyar dolara yaklaştı. Son üç yılda oluşan cari açık 30 milyar doları aştı ve dış borçlar 50 milyar dolara yakın arttı. Bunlar da var. 
Ancak, dün kredi notunda görünümün neden pozitife çevrildiği konusunda aymazlık edilemez. Ekonomide son beş yılda büyük mesafeler elde edildi. 



</TEXT>
</DOC>
