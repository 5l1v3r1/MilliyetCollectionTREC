<DOC>
<DOCNO> 401941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/yasam/ayas.html </URL>
<DATE> 2005/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hall, iktidara güç verecek 
</HEADLINE>
<TEXT>


İktidarsızlık sorununa karşı başlatılan kampanyanın elçisi olan model Jerry Hall, bir yıl boyunca 'Bu kadınların da derdi' diyecek 

Ayşegül Aydoğan 

Dünyaca ünlü model Jerry Hall 49 , tüm dünyada 152 milyondan fazla erkeğin sorunu olan ve 2025'te 322 milyon erkeği etkileyeceği tahmin edilen sertleşme sorununa ED - erektil disfonksiyon - iktidarsızlık karşı düzenlenen kampanyada, çiftlerin bu sorunuyla mücadele için "global elçi" seçildi. 
Yıllarca Yves Saint Laurent, Revlon gibi kozmetik firmalarının yüzü olan ünlü model, bir yıl boyunca sertleşme sorunu kampanyasında boy gösterecek. 
ED'nin sadece erkeklerin değil, aynı zamanda kadınların da sorunu olduğunu vurgulayacak olan Hall, Kopenhag'da düzenlenen 8. Avrupa Seksüel Tıp Derneği ESSM Kongresi'nde çiftlere, "Bu rahatsızlık konusunda eşlerin cinselliği mutlaka konuşmaları gerek" mesajını verdi. Ayrıldığı eşi Mick Jagger'dan dört çocuğu bulunan Hall, cinselliğin evlilikte çok önemli olduğuna dikkat çekti. 
Hall, Bayer'in desteğiyle geçen yıl başlatılan kampanyaya, konuya kadınların da dikkatini çekebilmek amacıyla seçildiğini ifade etti. 

Tedaviye giden az 
Erkek Sağlığı ve Cinsiyeti Derneği Başkanı Prof. Siegfried Meryn de ED'nin 40 yaş üzeri erkeklerin yüzde 50'sini etkilediğini kaydetti. Sorunu yaşayan erkeklerin sadece yüzde 15 - 20'sinin tedavi olduğunu belirten Meryn, "40 yaş üzeri ED yaşayan erkekler de gençler gibi cinsel yaşamı önemsiyor" dedi. 

KALP CHECK-UP'I YAPTIRMAK ŞART 

Kongrede uzmanlar, ABD'de yapılan yeni bir araştırmaya ve birkaç hafta önce başlayan yeni bir çalışmaya dikkat çekti. ED sorunu olan her erkeğe kalp check - up'ı yapılması zorunluluğu getirildiğini anlatan uzmanlara göre, hasta eğer kalp krizi geçirirse 'Benim ED sorunum vardı ve doktorum bana check up yaptırmadı" gerekçesiyle dava açabilecekler. Kalp hastalarının yüzde 40'ında hastalığı ortaya çıkmadan 3 - 5 yıl önce diyabetlilerin de yüzde 40 - 50'sinde hastalık ortaya çıkmadan 5 - 10 yıl önce ED görülüyor. 


</TEXT>
</DOC>
