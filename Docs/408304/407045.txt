<DOC>
<DOCNO> 407045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sonsiy26.html </URL>
<DATE> 2005/12/27/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Baykal Üniversite mezunları bile asgari ücrete razı ama iş bulamıyorlar 
</HEADLINE>
<TEXT>

     CHP Genel Başkanı Deniz Baykal, AK Parti’nin üç yıllık iktidarında, asgari ücretin, "azami ücret" haline geldiğini öne sürerek, "Üniversite mezunları bile bu ücrete razı ama yine de iş bulamıyorlar" dedi. 
     Baykal, TBMM Genel Kurulu’nda, 2006 Yılı Merkezi Yönetim Bütçe Kanunu Tasarısı ile 2004 Mali Yılı Kesinhesap Kanunu tasarılarının tümü üzerindeki son görüşmelerde, partisinin görüşlerini dile getirdi. 
     Bütçe görüşmelerinin başlangıcında, gerek kendileri, gerekse diğer muhalefet partileri tarafından ifade edilen tespit ve eleştirilerin, hükümetin gündeminde bulunmadığını belirten Baykal, bütçe müzakerelerinin 3 yıllık AK Parti iktidarının tüm temel yanlışlarını ortaya koyduğunu ileri sürdü. Baykal, bu tespitin en önemli göstergesinin, Türkiye’nin borçlarının, bu sürede özel sektör borcu ile 125-130 milyar dolar artması olduğunu söyledi. 
     Dış ticaret açığının 45 milyar dolara çıktığını ve patlama noktasına geldiğini ifade eden Baykal, ithalattaki her kademe artışın ülkedeki işyerlerinin kapanması ve işsizliğin artması anlamına geldiğini belirtti. 
     Ocak-Eylül aylarında 3 milyar 569 milyon dolarlık inci, yakut ve mücevher gibi lüks ithalat gerçekleştiğini, cari açığın ise 24 milyar dolara çıktığını ifade eden Baykal, "Bakın sizi uyarıyorum eğer bu yolda yürümeye devam ederseniz sizi IMF de kurtaramaz" dedi. 
     Türkiye’de toplam yatırımların azaldığını, sanayileşmenin hızının düştüğünü savunan Baykal, çarpık vergi politikası ile de az kazanandan çok, çok kazanandan az vergi alındığını ileri sürdü. 
     Kayıtdışı uygulamaların, AK Parti iktidarı döneminde iyice genişletildiğini, çalışanlar ve emekliler açısından kötü sonuçlar doğurmaya devam ettiğini söyleyen Baykal, Türkiye’nin, çalışanlarına gelecek hazırlayamaz bir ülke haline geldiğini öne sürdü. 
     Baykal, iktidarın çarpık kur politikası uyguladığını, eldeki rakamları şişirerek, köpürterek ve makyaj yaparak kendini aldattığını iddia ederek, "Ama şunu bilin ki bunun sonu yok" diye konuştu. 
     Türkiye’nin sıcak para cenneti haline geldiğini, hükümetin elde avuçta ne varsa sattığını ileri süren Baykal, sözlerini şöyle sürdürdü 
     "Bu satışları marifet sayarak, satış rakamlarını övünç kaynağı olarak kürsülerde dile getirmeye başladınız. Siz, ülkenin geleceği açısından bu satışların ekonomiye bir hayır getireceğini mi sanıyorsunuz. Özel kuruluşlar bile satılmaya başladı. Türkiye yakında bir müstahdemler ülkesi haline gelme tehlikesi ile karşı karşıyadır. 
     Son üç yılda kapanan işyeri sayısı ile protestolu senet ve çek sayısında patlama yaşanmaktadır. Ücretli ve emekliler, bu süreçte gelir kaybına uğramışlardır. Bu süredeki reel kayıp, yüzde 6’ın üzerindedir. Asgari ücret artık anlamını yitirmektedir. Başbakan, çay, simit hesabı yaparak iktidarı geldi ama artık bu hesabı yapamıyor artık asgari ücret, azami ücret oldu. Üniversite mezunları bile, ’bana iş verin, kayıt, mayıt istemiyorum asgari ücrete bile razıyım’ diyor ama yine de iş bulamıyor. 
     Türkiye’de bu iktidar döneminde 10 milyar liranın altındaki mevduatta 5 katrilyon azalma yaşanırken, 1 trilyonun üzerindeki mevduatta ise 10 katrilyonluk artış sağlanmıştır. İktidarın izlediği politikaların somut göstergesi, bu rakamlarla net biçimde ortaya konulmuştur. Allah aşkına söyler misiniz inciden, yakuttan sıfır KDV alınmasının hangi haklı gerekçesi var. Bu ülkede mücevher kullanımı arttıkça, geçinmek zorunda kalan insanların sorunları da artmaktadır." Baykal, Türkiye’de son 3 yılda tarımın yerinde saydığını, köylünün, çiftçinin yoksullaştığını ileri sürerek, "Türkiye artık tütün içmeyi bırakmış, döviz içen bir ülke haline gelmiştir" dedi. 
     
</TEXT>
</DOC>
