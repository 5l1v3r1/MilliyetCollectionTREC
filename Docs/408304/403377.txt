<DOC>
<DOCNO> 403377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/soneko31.html </URL>
<DATE> 2005/12/14/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
TOFAŞ, 500 bininci Doblo'yu banttan indirdi... 
</HEADLINE>
<TEXT>

     TOFAŞ Üst Yöneticisi CEO Alfredo Altavilla, Türkiye için planladıkları projelerin kapsamını giderek genişleteceklerini, bu çerçevede yatırımlara ayrılan 500 milyon avronun 2006'da katlanarak artacağını bildirdi. 
     Ticari araçlar konusunda uzman 19 Avrupalı gazetecinin oluşturduğu ''Van of The Year'' jürisinin ''yılın ticari aracı aracı'' seçtiği ''yeni Doblo''nun başarısının çalışanlar ile paylaşılması ve 500 bininci ''Doblo''nun banttan indirilmesi dolayısıyla TOFAŞ'ın Bursa'daki fabrikasında tören düzenlendi. 
     TOFAŞ Üst Yöneticisi Altavilla, törende TOFAŞ işçilerine seslenirken, ''Dünyanın her tarafından önde gelen otomobil üreticileri tesislerinin kapısına kilit vuruyor ya da işçilerini işten çıkarmak zorunda kalıyorlar. Ama böyle bir durum sizler için kesinlikle geçerli olmayacak'' dedi. 
     Bir otomobil üreticisinin uluslararası camiada, uluslararası kanallar yoluyla alabileceği en büyük başarıyı kutlamak için bir araya geldiklerini söyleyen Altavilla, TOFAŞ'ın dünya çapındaki en muazzam tesislerinden birinin Türkiye'de olduğunu, başarının bunu kanıtladığını vurguladı. Altavilla, şöyle konuştu 
     ''Şu mesajı sizlere iletmekten çok büyük bir şeref ve gurur duyuyorum. Bu başarılı sonuçların ardından Fiat-TOFAŞ ve Türkiye işbirliği, Tofaş'ın dünya çapındaki en büyük 3 stratejik pazarından birini oluşturacak. 
     Biliyorsunuz, Tofaş'ta yeni yatırımlar için Fiat 500 milyon avrodan fazla, yatırıma bütçe ayırdı. Yatırımlara ayırdığımız bu rakam 2006'da katlanarak artacak. Çünkü Türkiye için planladığımız projelerin kapsamını giderek genişletiyoruz. Sizler açısından son derece iyi ve olumlu olan haber ise şu dünyanın her tarafından önde gelen otomobil üreticileri tesislerinin kapısına kilit vuruyor ya da işçilerini işten çıkarmak zorunda kalıyorlar. Ama böyle bir durum sizler için kesinlikle geçerli olmayacak. TOFAŞ büyümeye devam ediyor ve TOFAŞ büyüdükçe de Türkiye'nin bu bölgesinde yeni istihdam olanakları yaratmaya ve tedarikçilerimiz için de yeni fırsatlar yaratmaya devam edeceğiz.'' 
     
     HEDEF ''1 MİLYONUNCU DOBLO'' 

     Altavilla, ''muhteşem ekip'' olarak nitelendirdiği TOFAŞ çalışanlarından bu başarıyı getiren kararlılıklarını sürdürmelerini isterken, bu ekibin büyümesi, gelişmesi, aynı zamanda yüksek kalitede ürünler vermeye devam etmesinden yana olduğunu vurguladı. 
     2006 yılında kendilerini bekleyen güçlüklerin ve sorunların farkında olduklarına da değinen Altavilla, ''Kalite konusunda da yeni önceliklerimiz ve hedeflerimiz var. Bunun karşısında ise bir de maliyet yükümüz var. Bütün bu hedefleri yakalamamız gerekiyor ve bütün bu hedeflerin yakalanacağına dair size sonuna kadar güveniyorum'' diye konuştu. 
     Altavilla, ''yılın en iyi ticari aracı'' ödülünün yanı sıra 500 bininci ''Doblo''nun üretilmesinin de gururunu yaşadıklarını belirterek, ''Ama bize 500 bin yetmez, ben bir 1 milyonuncu dobloya ilerlemek istiyorum'' dedi. 
     
     ''YENİ DOBLO ÖDÜLÜ SONUNA KADAR HAK ETTİ'' 

     ''Van Of The Year'' Jürisi Başkanı Peter Wieman da TOFAŞ'ta gözlemlediği mevcut ve yeni projeler ile imalat kalitesinden çok etkilendiğini ifade ederek, TOFAŞ'taki kalite düzeyiyle çalışanların düşünüş ve davranış biçiminin birbirini çok iyi tamamladığını söyledi. 
     Wieman, Fiat üst düzey yönetiminin TOFAŞ'taki faaliyetlerini geliştirme yönünde attığı adımların son derece mantıklı olduğunu dile getirerek, Bursa'da, ''Doblo''nun üretim süreçlerinde Ar-Ge'nin rolünün daha da artacağına inandığını kaydetti. 
     ''Yeni Doblo''nun, uzun şasisi, yüksek tavanı, gürültü düzeyinin minimuma indirilmesi, doğalgaz ile çalışabilme seçeneğiyle donatılması ve dizel motoruyla kendi segmentinde ''A'' kalite bir ürün olduğunu ve yapılan değişikliklerin sadece ''Rötuş''' olarak algılanamayacağını anlatan Wieman, şunları söyledi 
     ''Yeni Doblo'yu 2006 yılının ticari aracı seçmemizin nedenleri, hem aracın genel olarak kalitesindeki yüksek standartlar hem tüketiciye sunulan özellik ve seçeneklerdeki artış hem de yenilenmiş ve genişlemiş motor performansı olarak sayabilirim. Yeni Doblo, maksimum 180 puan alınabilen bir kriterler toplamından 170 almayı başardı ve şimdiye kadar kendi alanında hiçbir araca bu kadar yüksek puan verilmedi. Bütün bu özelliklerden yola çıkarak yeni Doblo'nun ödülü sonuna kadar hak ettiğini söyleyebiliriz.'' 
     
     DUYGUSAL VEDA 

     Tofaş Endüstriyel Grup Direktörü Risi Massimo da ''Yeni Doblo'' projesinde 2 yıl içinde inanılmaz çaba ve emek sarf edildiğini belirterek, ''Sonuç işte bu karşınızda gördüğünüz muhteşem araç... Bu araç gelecekte başarabileceklerimizin bir simgesidir'' dedi. 
     Massimo, proje sürecinin önemli bir bölümünde yer alamadığını, bu nedenle görevi devraldığı Giorgio Margiaria ve ekipte yer alanlara şükran borçlu olduklarını ifade ederek, Margiaria'yı kürsüye davet etti. 
     Giorgio Margiaria da şu anda muhteşem bir atmosfer yaşandığını belirtirken, ''Sizlerle çalışmaktan ve birlikte olmaktan ötürü çok büyük bir gurur duyuyorum ve bu muhteşem araç gibi sonuçlara birlikte ulaştığımız için de çok gururluyum. Önümüzdeki hafta İtalya'ya geri dönüyorum, ama emin olun ki İtalya'ya hepinizi yüreğimde saklayarak gidiyorum ve beni bu hediyeyle İtalya'ya gönderdiğiniz için de çok teşekkür ediyorum'' diye konuştu. 
     Daha sonra, ''Van Of The Year'' Jürisi Başkanı Peter Wieman, yılın ticari aracı ödülünü TOFAŞ CEO'su Alfredo Altavilla ile birlikte işçilere teslim etti. 
     500 bininci aracın tören alanına getirilmesinin ardından ''Doblo'' maketinin bulunduğu pasta kesilirken, işçiler 10. Yıl Marşı'nı okudu. 
     
</TEXT>
</DOC>
