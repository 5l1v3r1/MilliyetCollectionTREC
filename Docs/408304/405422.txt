<DOC>
<DOCNO> 405422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sonspo20.html </URL>
<DATE> 2005/12/21/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Mosturoğlu Hakem hatalarının genel kurul kararıyla alakası yok... 
</HEADLINE>
<TEXT>

     Futbol Federasyonu Yönetim Kurulu Üyesi Şekip Mosturoğlu, liglerde yaşanan hakem hatalarının alınan genel kurul kararıyla bir alakasının olmadığını söyledi. 
     Mosturoğlu, bir internet sitesinde yer alan röportajında, federasyon yönetim kurulu toplantısında alınan kararın 19-20 Ocak tarihlerinde olağanüstü genel kurul yapılmasına yönelik olduğunu belirterek, ''Yaşanan hakem hatalarının genel kurul kararıyla hiçbir alakası yok'' dedi. 
     Federasyon Başkanı Levent Bıçakçı'nın da düşüncesinin kendileri gibi seçimli, bütün kurullarını yenileyen bir genel kurul olduğunu bildiğini kaydeden Şekip Mosturoğlu, şöyle konuştu 
     ''Hakem hatalarının neden seçim gerekçesi olarak gösterildiğini anlayabilmiş değilim. Neticede Merkez Hakem Kurulu MHK , federasyon yönetim kurulunun atadığı bir organ. Eğer MHK ile ilgili bir memnuniyetsizlik varsa bunun düşünüleceği yer federasyon yönetim kuruludur. Niçin bunun genel kurul gerekçesi olarak gösterildiğini anlayabilmiş değilim. Ayrıca, böyle bir gerekçenin de hukuka uygun olmadığını düşünüyorum. Bu tür açıklamaları yanlış buluyorum. Çünkü MHK, Futbol Federasyonu yönetim kurulu tarafından atanmış bir organ. Eğer memnun değilsek değiştirileceği yer de genel kurul değil yönetim kuruludur.'' Özellikle seçilmiş Tahkim Kurulu'nun atanmış Disiplin Kurulu'nun kararlarıyla ilgili yorumlarında, kamuoyunun vicdanında bir takım eleştiriler olduğu herkes tarafından bilindiğini kaydeden Mosturoğlu, ''Dolayısıyla Tahkim Kurulu'nun değiştirilmesinde bir fayda var'' dedi. 
     
     ''UYUMSUZ ÇALIŞMA ORTAMI VARDI'' 
     Mosturoğlu, bu sorunların dışında federasyon yönetimi ile başkan Levent Bıçakçı arasında bir uyumsuz çalışma ortamı olduğunu söyledi. 
     Çalışma ilkelerinde özellikle bir takım anlaşmazlıklar yaşandığını ifade eden Mosturoğlu, ''Dolayısıyla başkanın da bu yönetimle devam etme gibi bir zorunluluğu yok. Yönetimin ise devam etmek gibi bir mecburiyeti yok. Başkanın da yaşananlardan sonra güven tazelemeye ihtiyacı var. Başkan, yönetim kurulu ve Tahkim Kurulu'nun yeniden seçilmesi hukuka da uygun ve mantıklı'' şeklinde konuştu. 
     Levent Bıçakçı'nın yönetimiyle ilgili eleştirilerini, Bıçakcı ile yüz yüze yapmanın doğru olduğunu anlatan Şekip Mosturoğlu, ''Basın yoluyla bunu yapmamız çok doğru değil. Bizim kendi yönetim anlayışımızla ve prensiplerimizle ilgili tartışacağımız konular, kendi aramızda konuşmamız gereken konulardır. Bunun kamuoyu önünde konuşulmasını ben yararlı bulmuyorum'' dedi. 
     
     ''SESSİZ KALAMAZDIM'' 
     Şekip Mosturoğlu, kurullarla ilgili düşüncelerini dile getirirken, şahsıyla ilgili olarak bunu yapmadığını savunarak, ''Hizmet ettiğim, görev yaptığım alanda yaşananlara sessiz kalamazdım'' diye konuştu. 
     Özellikle 2. ve 3. liglerden sorumlu bir konumda görev yaptığını kaydeden Mosturoğlu, görevi sırasında özellikle Tahkim Kurulu'nun Disiplin Kurulu kararları hakkındaki çifte standart ötesindeki kararlarını sürekli olarak eleştirdiğini dile getirdi. 
     Kendisiyle ilgili eleştirileri haksız, yersiz ve gereksiz bulduğunu anlatan Şekip Mosturoğlu, sözlerini şöyle sürdürdü 
     ''Adım bir takımla anılırken, benim o takım için nasıl bir avantaj sağladığımı kimse dile getirmiyor. Benim adımı bir takımla ananların, hangi kararda ya da hangi eylemimde o takım lehine taraflı bir tutum içine girdiğimi de ortaya koymaları gerekir. 1.5 yıllık dönem boyunca özellikle görev yaptığım Stat Güvenlik Komitesi'nin son 10 yılın belki de en başarılı çalışmalarını yaptığını düşünüyorum.'' 
     
     ''FIFA'DAKİ DİSİPLİN SORUŞTURMASINA YOĞUNLAŞTIM'' 
     Genel kurul sürecinde kimlerin başkanlığa adaylığını koyacağının belli olmadığını kaydeden Mosturoğlu, ''Bununla ilgili henüz bir çalışma ortamı yok. Levent Bıçakçı görev yaptığımız Futbol Federasyonu yönetim kurulunun başkanıdır. Öncelik hakkı kendisinindir. Kendi yönetimini kurmak, bizleri o yönetime alıp almamak kendi takdiridir. Bizim o aşamada pozisyonumuzun ne olacağını söylemek için erken. Çünkü ortada bir aday, oluşum ve çalışma yok. Kaldı ki ben şu an FIFA'daki disiplin soruşturmasına yoğunlaşmış durumdayım. Bu konuları hiçbir şekilde düşünmüyorum ve konuşmuyorum. Önce oradaki görevimizi layıkıyla yerine getirelim, ondan sonra seçimle ilgili konuları değerlendireceğiz'' diye konuştu. 
     Seçim sürecine girmiş olmanın Türkiye-İsviçre maçında yaşanan olaylar sonrasında FIFA tarafından açılan disiplin soruşturmasını etkilemeyeceğini ifade eden Mosturoğlu, ''Bu çalışma kesintisiz sürecek. Bizden sonra da sürecek'' dedi. 
     FIFA'nın yaşanan olaylar sonrası vereceği ceza konusundaki soruları da yanıtlayan Mosturoğlu, şunları söyledi 
     ''Sayısal bir tahmin verip, kehanette bulunmak istemem, ama bir ceza alacağımız da kesin. Savunma yaparak bertaraf edemeyeceğimiz olaylar var. Sahaya yabancı madde atılması, anons sisteminin kötüye kullanılması ve tünelde yaşanan, istenmeyen olaylar ve bir yaralanma olayının meydana gelmesi. Bunların yokmuş gibi gösterilmesi mümkün değil. İhraca varan bir ceza olmayacak. Çünkü çok titiz bir savunma yapıldı ve hala da yapılıyor. 2 yıl önce, aynı statta Almanya ile 21 yaşaltı maçında olaylar meydana geldi ve 2 maç ceza geldi. Bu davada verilecek ceza da aşağı yukarı ortaya çıkıyor. Çok uçuk bir ceza almayacağız.'' 
     
     ''KURUMSAL EKSİKLERİMİZ VAR'' 
     Yaşanan olaylar sonrası kurumsal incelemelerini yaptıklarını vurgulayan yönetim kurulu üyesi Mosturoğlu, sözlerine şöyle devam etti 
     ''Kurumsal eksiklerimiz var. Maç organizasyonunda bazı eksiklikler var. Belki profesyonel bir birim kurulmalı bunun için, sadece maç organizasyonuyla ilgilenen bir birim. Ayrıca soyunma odaları, tünel girişi, yedek kulübeleri gibi hassas noktalarda özel güvenlik ile ilgili mevcut politikanın yanlış olduğu ortaya çıktı. Ya mevcut birimleri özel bir eğitime tabi tutacağız, ya da polisin içerisinden o noktalarda görev alacak bu konularda uzmanlaşmış bir oluşum sağlayacağız. Bu noktadaki hatalarımızı gördük, ama bunun dışında teknik heyet, ya da futbolcular bazında yeni bir ceza verilmesi doğru olmaz. Spor hukuku içerisinde FIFA zaten ceza verecek. Bir kişiye bir olaydan, bir ceza verilir. İkinci ceza vermek doğru olmaz.'' Gençlerbirliği Kulübü Başkanı İlhan Cavcav'ın Fenerbahçe ile ilgili sözlerini de değerlendiren Şekip Mosturoğlu, ''Açıklamasını çok talihsiz buluyorum. Bir spor adamına yakışmayan açıklamalar. Bu tip açıklamalar hoş değil. Biz sporun sahada yaşanmasını arzu ediyoruz. Bu gelinen nokta çok üzücüdür. Disiplin Kurulu inceleyecektir, ama bunun bir de hukuksal boyutunu düşünmek gerekir'' diyerek sözlerini tamamladı. 
     
</TEXT>
</DOC>
