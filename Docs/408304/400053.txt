<DOC>
<DOCNO> 400053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sontur03.html </URL>
<DATE> 2005/12/02/ </DATE>
<TIME> 07.55 </TIME>
<AUTHOR>  </AUTHOR>
<HEADLINE>
Trafikte alkollü minibüsçü dehşeti 
</HEADLINE>
<TEXT>

     OSMAN KARA İstanbul 

Küçükçekmece ile Bayrampaşa'da, yol verme yüzünden çıkan ruhsatsız tabanca ve sopaların kullanıldığı kavgalarda iki kişi öldü, bir kişi yaralandı. 
     Tarık Dursun'un 28 kullandığı 34 ZG 776 plakalı araç, Sefaköy Tahsin Tekeoğlu Caddesi'nde bir yemek fabrikasına ait Şahin Güler 31 yönetimindeki 34 DM 0770 plakalı minibüse arkadan çarptı. Dursun ve Güler arasında başlayan "yol hakkı" tartışmasına arkadaşları Halil İbrahim Ayten ile Orhan Ergül de katıldı. Araçlardan inen taraflar sopalarla birbirine girdi. Dursun, Güler'in bıçak darbeleriyle öldü. Dursun'u kanlar içerisinde gören Ayten'in ruhsatsız silahından çıkan kurşunlar ise Güler'in ayağına isabet etti. Ergül ise kafasından hafif yaralandı. Tedavisinin ardından gözaltına alınan Güler'in ifadesinde, "Bıçakla yaraladığım kişinin arkadaşı beni ayağımdan vurdu. O kişileri tanımıyorum" dediği öne sürüldü. Ayten'in de, "Arkadaşımı kanlar içerisinde görünce kendimden geçtim. Silahımı çıkararak ayağından vurdum" dediği belirtildi. 
     Bayrampaşa'da ise arkadaşıyla bir barda içki içen minibüs şoförü Yasin Uzun 26 , minibüsçü arkadaşı M.A'yı kendisini evine götürmesi için için çağırdı. Seferi olmadığı için Bayrampaşa - Topkapı hattında çalışan minibüsüyle buluşma yerine gelen M.A'nın karşı çıkmasına rağmen, Uzun direksiyona geçti. Uzun, Cevatpaşa Mahallesi Millet Caddesi'nde Nail Gezici'nin kullandığı 34 MJS 51 plakalı otomobille karşılaştı. Uzun ve Gezici arasında da yol vermeme nedeniyle tartışma çıktı. Uzun, otomobiline dönen Gezici'yi ruhsatsız tabancayla ateş ederek boynundan vurdu. Ağır yaralanan plastik doğramacı Gezici, hastanede kurtarılamadı. Uzun ile arkadaşları M.A ve C.A gözaltına alındı. 
     
</TEXT>
</DOC>
