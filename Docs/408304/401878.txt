<DOC>
<DOCNO> 401878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/ekonomi/eko03.html </URL>
<DATE> 2005/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İstihdam iki kat artacak 
</HEADLINE>
<TEXT>


HSBC Bank Türkiye Genel Müdürü Antika, uygulamaya koyacakları büyüme planıyla, beş yıl içinde şube sayısını 159'dan 300'e, çalışan sayısını 4 binden 8 bine çıkaracaklarını söyledi 

EKONOMİ SERVİSİ 

HSBC Türkiye Genel Müdürü Piraye Antika, grubun Türkiye'de yeni bir banka satın almayı düşünmediğini söyledi. 
"Gündemimizde Türkiye'de banka satın almak yok. Türkiye'de satın almalar başlamadan biz zaten bu işlemi yapmış ve tamamlamış bir bankayız" diyen Antika, bankanın Türkiye'de yoluna organik büyüme ile devam edeceğini söyledi. 
Uzun yıllardır HSBC Grubu'nda çalışan Antika, grubu hakkında, "Hiç bir zaman almayacağız demek de yanlış olur. Bir fırsat doğar, stratejimiz değişebilir" yorumunda bulundu. Bankanın organik büyüme planı hakkında bilgi veren Antika, şu anda 4 bin olan çalışan sayısının üç ile beş yıl içinde 8 bine, 159 olan şube sayısının da 300'ün üzerine çıkarılacağını söyledi. 
Antika, "Bu oldukça iddialı bir büyüme planı. Pazardaki değişime bu şekilde ayak uyduracağız. Planımızı 2006'dan itibaren uygulamaya koyuyoruz. Büyüme planımızın iki itici gücünden biri bireysel bankacılık diğeri de işletme bankacılığı ve KOBİ finansmanı olacak" dedi. 

'Kitle bankasıyız' 
HSBC'nin kendi büyüklüğündeki yerli bankalarla aynı konumda olduğunu belirten Antika, bir kitle bankası olduklarını ve ürün çeşidine göre yerli bankalar ile rekabet içinde olduklarını söyledi. 
Antika, "HSBC Grubu'nun bir parçası olmamız piyasa payımızın küçük olmasına rağmen neredeyse Türkiye'nin en büyük bankalarının da bizi rakip olarak algılamalarına yol açıyor. Değişik müşteri gruplarında her banka ile rekabet halindeyiz" diye konuştu. 

Konut sektöründe beklenti abartılı Uzun vadeli konut kredisi yasasına ilişkin kamuoyunda oluşan beklentilerin iyi yönetilmesi gerektiğini söyleyen Piraye Antika, yasanın müşteriye getireceği bugünkü durumdan farklı bir şey olmadığını belirtti. 
Antika şunları söyledi 
"İpotekli konut finansmanı şu anda Türkiye'de var. Yasa bunun nasıl fonlanacağı ile ilgili. Kamuoyunda öyle bir beklenti var ki kanun çıkacak, krediler fırlayacak, herkes rahatlıkla ev sahibi olacak diye düşünülüyor. Bu kadar kısa zamanda bir uyum olmaz. Dolayısıyla beklentileri yönetmekte fayda var diye düşünüyorum." 


</TEXT>
</DOC>
