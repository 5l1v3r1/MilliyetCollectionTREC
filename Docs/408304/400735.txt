<DOC>
<DOCNO> 400735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sonsiy15.html </URL>
<DATE> 2005/12/05/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
CHP'li Sav Sözde dindar olacağıma Atatürk'ün yardakçısı olmayı yeğlerim 
</HEADLINE>
<TEXT>

     CHP Genel Sekreteri Önder Sav, ’Atatürk resmini devlet dairelerinden, sevgisini yüreklerden silecek biri, daha anasından doğmadı" dedi. 
     CHP Ankara İl Kadın Kolları Başkanlığı, Türk kadınına seçme ve seçilme hakkı verilmesinin 71. yıldönümü dolayısıyla Gordion Otel’de bir toplantı düzenledi. 
     Önder Sav, burada yaptığı konuşmada, Mustafa Kemal Atatürk’ün, "Bir toplum, bir ulus, kadın ve erkek denilen iki cinsten meydana gelir. Kabil midir ki, bir cinsi yükselterek toplum yücelebilsin" sözleriyle, kadının toplumdaki yerinin önemine işaret ettiğini belirtti. Atatürk’ün, bu düşüncelerinde yanılmadığını Kurtuluş Savaşı’nda gözlemleme olanağı bulduğunu dile getiren Sav, "Kadınlarımız, cephe gerisinde onların hayat damarlarına kan akıtmıştır" dedi. 
     Sav, Büyük Atatürk’ün hilafeti kaldırarak, eğitim birliğini sağlayarak, tekke ve zaviyeleri kapatarak, kadına devlet memurluğu yolunu açarak, Medeni Kanun’da kadın-erkek eşitliğini sağlayarak savaş sonrasında fedakar Türk kadınını unutmadığını gösterdiğini, ona gereken değeri verdiğini söyledi. Atatürk’ün, topluma ve kadına tanıdığı bu haklar nedeniyle gerici ve yobazların hedefi olduğunu ifade eden Sav, şöyle konuştu 
     "Tüm ilericiler gibi Atatürk ve arkadaşları yılmamıştır. 
     Atatürk’ün bu yaptıklarına bakarak, hakimiyetin elden gittiğini düşünen çevreler, gericiler, Atatürk’e saldırılarını zaman zaman sürdürmüşlerdir. Onlara göre Atatürk masondur, ajandır, laik, zalim bir diktatördür... 
     Ben buradan, kendim ve Atatürkçüler adına şunu söylüyorum Bunu söyleyenler gibi, demokrasi, cumhuriyet, ülkenin ve toplumun temel değerlerine saldıranlar gibi, Hikmetyar’ın dizinin dibinde çöken siyasetçiler gibi, ’Minareler süngümüz, camiler kışlamız’ diyen takıyyeciler gibi, Sivas’ta bir otelde benzin bidonuyla din kardeşlerini yakan yobazlar gibi sözde dindar olacağıma, Atatürk’ün yardakçısı olmayı bin kez yeğlerim." CHP Genel Sekreteri Sav, yurtdışındaki bazı çevrelerin de "Atatürk resimlerini devlet dairelerinden indirin" dediğini ifade ederek, "Atatürk’e söz söyleyenin, dil uzatanın dilini, CHP’liler keser. Atatürk resmini devlet dairelerinden, sevgisini yüreklerden silecek biri, daha anasından doğmadı" diye konuştu. 
     
     "UYGAR VE ÇAĞDAŞ OLMANIN YOLUNU AÇTI" 
     CHP Ankara Milletvekili Oya Araslı da, Türkiye’de kadına seçme ve seçilme hakkının verilmesinin, Batılı ülkelerdeki gibi bir mücadele sürecinden geçmediğini, ancak adım adım toplumu alıştırarak geliştiğini anlattı. 
     Atatürk’ün, kadını ve erkeğiyle omuz omuza bir toplum istediğini, kadının çağdaş ve uygar olmasını arzuladığını belirten Araslı, "Atatürk, kadına yalnız giyimiyle değil, düşüncesi ve bilgisiyle de uygar ve çağdaş olmanın yolunu açmıştır" dedi. 
     Bugün 24 kadın milletvekilinin yer aldığı Meclis’te, 1935 yılında 18 kadın milletvekilinin bulunduğunu hatırlatan Araslı, "Kadın 
     milletvekili sayısı artmış gibi gözüküyor. Çünkü artan sadece sayı, oran itibariyle hala onu aşabilmiş değiliz" diye konuştu. Araslı, cumhuriyetin ilk yıllarında kadınlara adı konmamış bir kota tanındığını, hayatın her alanında pozitif ayrımcılık yapıldığını belirterek, bu uygulamanın kadının toplumsal hayatın bir çok alanına girmesine önemli katkı sağladığını kaydetti. Araslı, şöyle konuştu "Hukuki açıdan geçmişe baktığımızda oldukça başarılı olunduğunu görüyorum, ama fiili alanda erkeklerle eşit bir içimde haklardan yararlanabiliyor muyuz Kağıt üzerindeki eşitliği sosyal yaşama da geçirmek lazım. Erkek her işi yapıyor, ama kadınlara girecekleri iş bakımından roller biçiliyor. Bunlar, erkek baskın değer yargılarının sıkıştırdığı sınırlardır. Bütün bu eşitsizlikleri, asıl bunları kaldırmamız lazım. Bunlar kalktığında asıl, kadın-erkek kağıt üzerindeki gibi eşit olur." 
     
</TEXT>
</DOC>
