<DOC>
<DOCNO> 405518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/ekonomi/aeko.html </URL>
<DATE> 2005/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülker Grubu, 3 bin dönüm arazi topladı 
</HEADLINE>
<TEXT>


Gayrimenkule giren Ülker, İstanbul genelinde 3 bin dönümden fazla arazi topladı. Kent merkezinde alışveriş merkezleri, merkez dışı bölgelerde ise konut yapacak 

Tebernüş Kireçci 

Önce Sağlam İnşaat'ı, arkasından da Sağlam Gayrimenkul'u kurarak inşaat ve emlak piyasasına hızlı bir giriş yapan Ülker Grubu, İstanbul'un birçok semtinde yeni projeleri için arsa arıyor. 
Edinilen bilgilere göre, grubun emlak şirketlerinin projeleri üç grupta toplanıyor. Bunların ilki, Şişli ve Beşiktaş'ta alışveriş merkezi, rezidans ve ofislerden oluşan kompleksler inşa etmek. Bu kapsamdaki projelerde ofis ve rezidanslar satılacak, alışveriş merkezleri ise işletilecek. 
Grubun ikinci projesi, Anadolu Yakası'nda Pendik ve Tuzla ile Avrupa Yakası'nda Küçükçekmece ve Çatalca ağırlıklı olmak üzere orta ve üst gelir grubuna hitab eden toplu konut projeleri gerçekleştirmek. 

Yabancıya yazlık site 
Ülker'in inşaattaki üçüncü projesi ise Çanakkale ve Antalya arasında yazlık olarak kullanılacak, ağırlıklı olarak yabancılara hitap eden siteler inşa etmek. Burada yerli alıcılar da hedef kitle içinde. 

İnanlar yönetiyor 
Ülker'in gayrimenkul şirketleri, Beşiktaş'ta, İnanlar İnşaat ile aynı binada faaliyet gösteriyor. Fulya Ünimet Center'deki merkezde İnanlar İnşaat'ın üst katını paylaşıyorlar. Büronun inşaat ve dizayn işleri devam ediyor. 
Halen Terrace Fulya Projesi'ni yapan İnanlar, bu önemli projelerinde Ülker ile ortak değil. İnanlar İnşaat, son yıllarda Ülker'in tüm fabrika ve depolarını inşa eden şirket olarak da biliniyor. 
İnanlar İnşaat'ın Yönetim Kurulu Başkanı Serdar İnan'ın ağabeyi Murat İnan, Ülker'in Bilgi İşlem Grubu'nda üst düzey yönetici. 
Eminönü Belediyesi'nde 1999-2000 döneminde teknikten ve fen işlerinden sorumlu başkan yardımcısı olarak çalışan Serdar İnan ise Ülker'in şirketi Sağlam İnşaat'ın küçük ortağı. 
Sağlam Gayrimenkul'de ise Ülker'in diğer kuruluşu Yıldız Holding'i temsilen Yönetim Kurulu Üyesi ve Genel Müdürü. 

Özellikle Şişli ve Beşiktaş'ta arsa arıyorlar Sağlam Gayrimenkul, projeleri için Türkiye genelinde arsa topluyor. Ağırlıklı Şişli ve Beşiktaş'ta yoğunlaşan şirketin, İstanbul'da aldığı toplam yerin 3 bin dönümü geçtiği belirtiliyor. 
Grubun şu anda fiili olarak başladığı en önemli projedeki ortağı Akfen Holding. Bu projeyle 4. Levent'te Ülker'in arazisi üzerine ofis ve rezidans yapılacak. Mülkiyeti kendilerine ait olan Bizim Marketler'in gayrimenkullerinin de ileride Sağlam Gayrimenkul'e devri düşünülüyor. 



</TEXT>
</DOC>
