<DOC>
<DOCNO> 402598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/guncel/gun02.html </URL>
<DATE> 2005/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Deneme sınavlarını bakanlık yasakladı 
</HEADLINE>
<TEXT>


Milli Eğitim Bakanlığı, özel dershanelerin bağlı bulunduğu dernekler tarafından ülke genelinde yapılan deneme sınavlarını yasakladı. Gerekçe ise "bu sınavların öğrenciler üzerinde bıraktığı olumsuz etki" 

BAHAR ATAKAN Ankara 

Milli Eğitim Bakanlığı MEB , büyük yarış öncesi, özel dershanelerin bağlı bulunduğu dernekler tarafından on binlerce öğrencinin katılımıyla ülke genelinde yapılan deneme sınavlarını yasakladı. 

Gerekçe inandırıcı değil 
Yasaklama kararı, "bu sınavların öğrencilerin üzerinde olumsuz etki bıraktığı" gerekçesine dayandırıldı. Özel dershaneler Birliği Derneği ÖZDEBİR Yönetim Kurulu Başkanı Faruk Köprülü ise, "Öğrenciler kendilerini deneme fırsatı buluyordu. Gerekçe inandırıcı değil. Öğrenciler mağdur olur" görüşünü savundu. 
Milli Eğitim Bakanı Hüseyin Çelik imzasıyla 81 il valiliğine gönderilen genelgede, Özel Dershaneler Yönetmeliği'nin 30. maddesi gereğince özel dershanelerin bağlı bulunduğu dernekler tarafından MEB izniyle il veya ülke genelinde deneme sınavları yapıldığı anımsatıldı. 
Genelgede, "Deneme sınavlarıyla ilgili olarak bakanlığımıza, sınavların kontrolsüz ve denetimsiz yapıldığı, velilere ek külfet getirdiği, her dernek tarafından ayrı ayrı yapılan sınavların çokluğunun öğrenciler üzerinde olumsuz etkiler bıraktığı hatta bakanlıktan izin alınmadan bile bu sınavların yapıldığı gibi bilgiler ulaşmıştır" denildi. 
Dershanelerin bağlı oldukları dernekler tarafından 2005-2006 öğretim yılında ülke genelinde "ücretli veya ücretsiz olarak deneme sınavı yapılamayacağı"nın vurgulandığı genelgede, "Ancak, dershaneler kendi kayıtlı öğrencilerine, kendilerine ait binalarda ücretsiz olarak deneme sınavları yapabileceklerdir" denildi. 

Dershaneler tepkili 
Köprülü, ÖZDEBİR'in kurulduğu günden bu yana 20 yıldır ülke genelinde deneme sınavları yaptığını belirtirken, MEB'in yasak gerekçesini inandırıcı bulmadığını ifade etti. "ÖZDEBİR olarak yılda iki kez Türkiye çapında deneme sınavı yapıyorduk" diyen Köprülü, şöyle devam etti 
"Öğrenciler, ÖSYM'nin yaptığı ÖSS öncesinde kendilerini deniyordu. Bakanlık bunları yasakladı. Karar çok geç alındı, çünkü sınavın hazırlıklarına başlanmıştı. Sayın Çelik'in gerekçeleri arasında velilerin ücret yönünden sıkıntı çektikleri var. Sınav ücreti 5 YTL ve mecburiyet yok. İsteyen öğrenci katılıyor. Öğrenciler için olumsuz bir karar, çünkü bu hizmet öğrencilere veriliyor. 
Türkiye genelinde kendilerini deneme imk nı buluyorlardı. Her yıl sınava 150 binden fazla öğrenci katılıyor. Sınavları dershane binasında, imk n yetmiyorsa il milli eğitim müdürlüklerinden izin alarak okullarda yapıyorduk." 





</TEXT>
</DOC>
