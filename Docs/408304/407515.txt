<DOC>
<DOCNO> 407515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/spor/axspo02.html </URL>
<DATE> 2005/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük rezalet 
</HEADLINE>
<TEXT>


Fenerbahçe Başkanı, "Serkan kahramanlık olsun diye vurduğunu söylemiş. Federasyon, FIFA'ya yazı göndermiş, oyuncusunu şikayet etmiş. Hamit'e de baskı yapılmış ve mecburen bunu doğrulamış" dedi 


Fenerbahçe Başkanı Aziz Yıldırım, FB TV'de yayınlanan Futbol Zirvesi programında İhsan Topaloğlu'nun konuğu oldu. 4 saat 10 dakika süren canlı yayında gündemdeki konularla ilgili görüşlerini açıklayan Yıldırım, Şükrü Saracoğlu Stadı'nda oynanan olaylı Türkiye - İsviçre maçı ile ilgili olarak ileri sürdüğü şok iddiayla da bomba etkisi yarattı. 
Yıldırım, "Oyuncumuz Serkan Balcı, maçtan sonra arkadaşlarına 'Ben de vurdum' demiş. Kendisini çağırdım ve sordum. O da bana, 'Evet böyle bir şey söyledim ama aslında vurmadım. Kahraman olmak için orada öyle söyledim" dedi. Sonra bizden habersiz bir avukat Samandıra'ya gelmiş ve Serkan ile görüşmüş. Bir daha Serkan'a sordum, 'Hayır vurmadım' dedi. Sonra Hamit Altıntop'a sordurdum. Hamit de 'Ben sadece Serkan'ın söylediği sözü biliyorum, vurduğunu görmedim' dedi. Duydum ki, Futbol Federasyonu İsviçre'ye bir yazı yollamış, 'Vuran oyuncu Serkan'mış' diye. Oyuncusunu şikayet etmiş. Levent Bıçakcı'ya sordum böyle bir şey olmadığını söyledi. FIFA'ya Hamit çağrılıyor ve Hamit içeride mecbur kalıp Serkan'ın lafını söylemek zorunda kalıyor. Kendisine baskı yapılıyor. Bu laf da zapta geçiyor" ifadelerini kullandı. 

'Bıçakcı yönetemezdi' 
Fenerbahçe Başkanı, federasyon seçimlerine de değindi ve şunları söyledi 
"Levent Bıçakcı federasyonu idare etmedi, edemezdi de. Çünkü yönetime hakim değildi. İsviçre maçında hatalar yapıldı. Bu olaylar sonunda sorumlu olan insanların ortaya çıkıp sorumluluğu alması lazımdı. Ama gerçek sorumlular ortada yok. 20 Ocak, Türk Spor Tarihi için önemlidir. Yurt dışında itibarımızı kaybettik. Açıklama yapıyorlar, Kulüpler Birliği birini destekleyecek ve seçtirecek. Burada bir kaos var. Eski imajımızı geri getirecek bir kişi lazım. Bu isim de mevcut Türkiye'de. Yoksa birini seçtik, altını doldurduk anlayışı zararlı olur. Duayen bir isim lazım. Konsensus gerekiyorsa biz hazırız. Hiçbir beklentimiz yok. Yoksa bu kavgalar yine yaşanır. Türk futbolunun bunu taşıyacak gücü yok. Ama şu an uzak duruyorum, hiç karışmayacağım. Baskılarla kurulu bir yönetim gitmez." 

'Canaydın'ı merak ediyorum' 
Bu arada Yıldırım, Galatasaray Başkanı Özhan Canaydın hakkında da "Kulüpler Birliği Başkanı olduktan sonra Fenerbahçe'ye saldırması yanlış. Kendi camiasını korumaya çalışması hakkı tabii. Ama hangi sıfatla yaptığı belli olmaması ve Kulüpler Birliği Başkanı olduğu günün ertesi yapması kötü. Diyorlar ki, Özhan Canaydın başkan olduğu için biz Kulüpler Birliği'nden çıktık. Biz çıkacağımızı aylar öncesinden söyledik. Kaldı ki, kendisini ilk öneren kişi benim. Ben Özhan Canaydın'ın ilk toplantıda Kulüpler Birliği'nde havuz konusunda ne tavır takınacağını çok merak ediyorum" diye konuştu. 

'Daum'a sahip çıksınlar' 

Her yıl sonunda Daum gidiyor deniliyor. Daum ne yazık ki burada kendisini yalnız hissediyor. Çünkü duygusal bir yapısı var. Onu anlamak için yakından tanımalısınız. Gittiği her yere şampiyonluk getirmiş bir adamdan bahsediyoruz. Fenerbahçe'nin başında birçok rekor kırıyor. Taraftarımız ona sahip çıkmalı. Hataları olabilir ama herkes yapıyor. Daum bir eğitmen değil, teknik direktör. Onun arkasında durur ve ona bu ailenin bir parçası olduğunu hissettirirsek, o da başarıya kendini mecbur hisseder. Daum'a inanmasak onunla çalışır mıyız Kimi getireceğiz Yeni gelecek adam başarılı olacak diye bir kural var mı 

'Bomba değil, iyi transfer' 

Devre arası transferi düşünmüyoruz. Gelecek yıl ile ilgili çalışmalar yapacağız. İhtiyacımız olan oyuncuları almak istiyoruz. Hedef öncelikle 2007'de Türkiye'de şampiyonluğa ulaşmak ve Avrupa'da da iyi bir derece almak. Ne gerekirse yapacağız. Birçok isimle görüşmeler yapılıyor. Anlaşmadan isim söylemek doğru değil. Herkes beklesin. Bomba değil, iyi transfer olacak. 

'Fener'in reisi benim' 

Tribüne çıkıp aleyhime pankart açanları o locada oturan adam ayarlıyor. Ama yarın öbür gün karşıma gelip, "Başkan ben yaptım, sen yapma" demesin 

Tribüne çıkıyorlar, pankart açıyorlar. Nasıl açıyorlar Locada oturan birinden talimat alıyorlar. Özel uçakla Kayseri'ye gidiyorlar. O locada oturan adam ayarlıyor bunların hepsini. Onun ismini açıklamayacağım. Milan maçında Galliani ile yürüyorum, oradan bağırıyorlar, "Genç Fenerbahçeliler, bilmem ne reis" diye. "Sen kendini bil, seni sev" diyorlar. Hepsine söylüyorum. Fenerbahçe'deki tek reis benim. Çünkü bu kulübün başkanıyım. 
Bedava bilet kesilince, otobüsler kaldırılınca bir ara tribünden kesildiler. Tekrar geliyorlar şimdi o sponsorun yardımıyla. Bunlar aslında toplasan 30 - 40 kişi, ama ona buna bilet verip, ona buna ürün bastırıp satıp, arkalarından sürükleyip, kendilerinin kimliğini bilmeyen adamlardan destek alıyorlar. Biletler pahalı diye protesto etmeye başladılar bizi. Diğer grupları arkalarına almak istiyorlar bu bahaneyle. Bunların derdi Fenerbahçe filan değil. Bunlar rantçı. Galatasaray tribünlerindeki kendileri gibi olan rantçılarla gece gündüz beraberler. Hacca, umreye beraber gitme derdindeler. Locada oturan o sponsor kendine gelsin. Yarın öbür gün benim karşıma gelip, başkan ben yaptım, sen yapma demesin. 

Başkandan inciler 
Milan Kulübü ile ilişkilerimiz iyi. Real Madrid ile de öyle. Onlarla 100. yıl yazışmaları yapıldı. Bir İngiliz takımının da katılımıyla dörtlü turnuva düzenleyeceğiz.Ben yendiğimiz zaman mutlu oluyorum. Oyun iyiymiş, kötüymüş fazla ilgilenmiyorum. Eğer güzel oyun istiyorsak, cambazları getiririz.Ben sert biri değilim ama basın öyle algılamak istiyor. Ben hep düz çizgideyim. Basın da daha iyi bir çizgiye geldi. En önemlisi müdürler artık muhabirin getirdiği her haberi koymuyor.Havuzu bozmamız söz konusu değil. Paranızı almazsanız, maçınızı yayınlatmazsınız. Bu tüm kulüpler için geçerli. Tek yapabileceğimiz bu.Benim gücüm doğruluk. Biz her şeyde doğruyuz. Bizim aleyhimize olaylar olduğu zaman bile doğruyu söyleriz. Yenilgiler sonrası konuştum, gündem değiştiriyor dediler. Milan maçı sonrası konuşmadım bu kez yalan yanlış şeyler yazıldı. 

SON DAKİKA Ve FIFA'dan Serkan'a çağrı 


Başkan Aziz Yıldırım'ın dün açıkladığı ve gündemi sarstığı Serkan Balcı olayı ile ilgili son dakika gelişmesi yaşandı. 
İsviçre'deki FIFA merkezinden Futbol Federasyonu'nu arayan yetkililer, Fenerbahçeli futbolcunun savunma yapmak için ocak ayında Zürih'e gelmesi gerektiğini bildirdiler. Ancak federasyonun bu bilgiyi, "FIFA, görüntülerin incelenmesinden sonra Serkan Balcı'nın da olaya karıştığını belirledi" diye vermesi kafaları karıştırdı. FIFA'nın daha sonra federasyona gönderdiği yazıda, genç oyuncunun kendisini savunacağı ocak ayındaki duruşma gününün en kısa sürede belirleneceğini bildirdiği de öğrenildi. 



</TEXT>
</DOC>
