<DOC>
<DOCNO> 407389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sonspo33.html </URL>
<DATE> 2005/12/28/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Emre Belözoğlu Döndüğüm zaman Galatasaray'da oynamak istiyorum 
</HEADLINE>
<TEXT>

     İngiltere’nin Newcastle United takımında forma giyen milli futbolcu Emre Belözoğlu, Türkiye’ye döndüğü zaman eski takımı Galatasaray’da oynamak istediğini söyledi. 
     Sakatlığı nedeniyle İstanbul’da tedavi olan Emre, Kültür Üniversitesi’nde Prof. Dr. Önder Öztunalı Konferans Salonu’nda bir televizyon kanalı için hazırlanan "Küçük Dev Adam Emre Belözoğlu" adlı belgeseli izleyip, öğrencilerle söyleşi yaptı. 
     Avrupa’da 3-4 sene daha oynamak istediğini kaydeden Emre, "Türkiye’ye döndüğüm zaman Galatasaray’da oynamak istiyorum. İnşallah bir gün Galatasaray’a dönerim" dedi. 
     Bunun üzerine "Fenerbahçe 5 katını verse bile Galatasaray’a mı gidersin " şeklindeki soru üzerine milli futbolcu, "Şu anda maddi problemleri aşmış olduğumu düşünüyorum. Galatasaray’a dönmek isterim ama tabii sarı-kırmızılı yöneticilerin de istemesi lazım" diye konuştu. 
     
     "EKONOMİK SIKINTI BİZİM DÖNEMİMİZDE DE VARDI" 

     Galatasaray’ın şu anda yaşadığı ekonomik problemleri bilemediğini anlatan Emre, "Bizim dönemimizde de ekonomik problemler vardı" dedi. 
     Galatasaraylı futbolcular çok özveriyle oynadığını kaydeden Emre, "Bu sezon da oynadıkları futbol ve ligdeki yerleriyle bunu gösteriyorlar. Galatasaray’ın başındaki insanlar da para bulmak için çalışıyor" diye konuştu. 
     Bir öğrencinin, "Galatasaray, Hagi ve Terim senin için ne ifade ediyor " şeklindeki sorusu üzerine, "Galatasaray en büyük takım, Fatih Terim takımı aile olarak düşünürsek bir baba ve Hagi de oynarken gördüğüm en büyük futbolcu" dedi. 
     Emre, Galatasaray Kulübü Başkanı Özhan Canaydın ile ilgili bir soruya ise "Özhan Canaydın’ın son dönemdeki en samimi başkan olduğunu düşünüyorum. Takım başarılı olamadı ama bazen istemediğiniz sonuçlar alırsınız. Canaydın iyi bir başkan" şeklinde konuştu. 
     
     "GALATASARAY’DA İSTENMEDİK" 

     Emre, söyleşide Okan ile birlikte Galatasaray’dan ayrılışını da anlattı. 
     O dönemde yönetimin kendilerini istemediğini hissettiklerini kaydeden Emre, şunları kaydetti 
     "Galatasaray’dan ayrılmadan önce Fatih Terim ile konuştum. Bana Git imza at, sonra gidersin dedi. O zamanki başkan Faruk Süren’e gittim, Inter’in ismini vermeden beni büyük takımların istediğini söyledim. Ali Dürüst ve Burak Elmas da vardı. Süren, Aliciğim güldürme beni bunu kim ister dedi. Bana çocuk muamelesi yapıldı. Çok kırgın ayrıldım. Medyada Galatasaray’a para kazandırmadan gittiğimiz için suçlu gibi gösterildik. Hayatımda kimseye vefasızlık yapmadım. Galatasaray taraftarının yeri ayrıdır. Beni Türkiye’de Galatasaraylı Emre olarak biliyorlar. Galatasaray’ı çok seviyorum." 
     
     "AGRESİF OLMAZSAM YÜZDE YÜZ OYNAYAMIYORUM" 

     Emre, sahada artık kendini kontrol etmeye çalıştığını belirterek, "Ama saha içinde agresif olmadığım zaman yüzde yüz oynayamıyorum. Yine de kendimi kontrol etmeye çalışıyorum. Gerçi son milli maçta buna gölge düşürdüm" dedi. 
     İsviçre maçında yaşanan olaylardan dolayı ceza alacağını düşünmediğini belirten Emre, şunları söyledi 
     "Ben bir şey yapmadım. Savunmamızı verdik. Belki maçtan sonra 1-2 yanlış açıklama yapmış olabilirim. Özür dilerim. Karar açıklandıktan sonra bu konu hakkında konuşacağım." Devamlı sakatlanmasıyla ilgili bir soru üzerine Emre, 2.5 senedir kasık ağrıları bulunduğunu ifade ederek, "Ama bu sezon ağrılarım yok. Arka adalemde küçük bir problem var. Sezon başı hazırlığına katılamadığım için zorlanıyorum. Ancak önümüzdeki hafta sağlam olarak sahada bulunmak istiyorum" şeklinde konuştu. 
     Inter’de oynarken son 3-4 ayda ayrılmak istediğini yöneticilere söylediğini anlatan Emre, şöyle devam etti 
     "Fenerbahçe’den, Türkiye standartlarının üzerinde teklif aldım. Ama futbol hayatımı Avrupa’da sürdürmek istiyordum. O dönemde Milan da beni istiyordu. Ancak Interli yöneticiler Milan’a gitmemi istemedi ve beni İngiltere’ye yönlendirdi. Milli takımla Dünya Kupası’na katılacağımızı düşündüğüm için sürekli oynayabileceğim Newcastle United’ı seçtim. Buradan çok daha büyük bir takıma gidebilirim. Belki İngiltere’den sonra İspanya’ya gidebilirim. Real Madrid, Barcelona gibi takımlarda herkes oynamak ister." Emre, Nuri Şahin’in çok yetenekli bir futbolcu olduğunu vurgulayarak, "Bana göre o yaşlardaki en yetenekli oyuncu. Ama önünde uzun ve çetin bir yol var" dedi. 
     "Futbolcu olmasaydım, öğretmen olmak isterdim" diyen Emre, şu anda evlenmeyi düşünmediğini, çünkü şu anda hayatında özel birisinin olmadığını söyledi. 
     Üniversitede tezahüratlarla karşılanan Emre’ye, öğrenciler yoğun ilgi gösterdi. Tamamen dolu bir salonda öğrencilerle söyleşi yapan Emre, söyleşiden sonra öğrencilere imza dağıtıp, fotoğraf çektirdi. Özellikle üniversiteli kızlar Emre’yi öpmek için birbirleriyle yarışırken, milli futbolcu öğrencilerin isteklerini kırmayarak, tek tek kızları öptü. 
     Söyleşi sonunda Emre’ye öğrenciler çiçek verdi. 

     
</TEXT>
</DOC>
