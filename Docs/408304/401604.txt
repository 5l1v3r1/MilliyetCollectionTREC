<DOC>
<DOCNO> 401604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/yazar/toruner.html </URL>
<DATE> 2005/12/08/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
Enflasyon hedeflemesi için erkendi 
</HEADLINE>
<TEXT>


Merkez Bankası 3 yıl için yaptığı enflasyon hedeflemesi programını ve buna ilişkin hedefleri açıkladı. Ama, kendisini sağlama almak için, hem marjları geniş tuttu hem de hedefin tutmama eğilimine girmesi halinde topu hükümete atabilecek bir açık kapıyla işe başladı. 
2006'dan sonraki hedeflerin tutması neredeyse olanaksız. Buna rağmen, Merkez Bankası güzel bir gösteri yaptı. Başkan değişirse, Serdengeçti "Bakın, benden sonra nasıl her şey bozuldu" diyebilme olanağını elde etti. Başkan değişmezse, hedeflerin tutmama nedenleri ve suçlusunun hükümet olduğu açıklanacak. Yani, sonuç ne olursa olsun, Merkez Bankası için "iki ucu ballı değnek". Üstelik, Merkez Bankası son yılların moda para politikası rejimine ayak uydurmuş oldu. 
Ekonomi politikalarının tek hedefi enflasyon değildir. Öte yandan, enflasyon hedeflemesi, ancak istikrarlı bir hükümet sayesinde başarıya ulaşabilir. İki yıl sonra, belki de daha önce seçim yapılacağı düşünülürse, politik istikrarın devamı konusunda şüpheler artıyor. Üstelik, ne Siyasi Partiler Yasası ne de Seçim Yasası istikrarı sürdürecek biçimde değiştirilmedi. 

Önce denge sağlanmalıydı 
Merkez bankalarının tek hedefi enflasyon olamaz. Merkez bankaları, enflasyonla birlikte, faiz ve kur istikrarını da gözetmek zorundadır. Enflasyon-faiz-kur üçlüsünün dengeli istikrarını yakalamadan, enflasyon hedeflemesi yapılamaz. Şu anda, yüksek cari açık ve çok değerli bir paramız var. Reel faiz oranları da çok yüksek. Yani, ekonomik sistemimiz dengede değil. Önce, denge gözlemlenmeli. Sonra, bu dengede bir istikrar yakalanmalı. Ardından, enflasyon hedeflemelerine geçilmeliydi. 
Merkez Bankası da yaptığı açıklamada "düşen enflasyon sürecinden, fiyat istikrarı sürecine geçiş için, enflasyon hedeflemesini kullanacağı"nı belirliyor. Yani, ülkede henüz bir denge ve fiyat istikrarı sağlanamamış olduğunu pek güzel ifade ediyor. 
Öte yandan, artı-eksi 2'lik, yani 4'lük bir "belirsizlik aralığı" konulmuş. Enflasyon hedefinin 5 açıklandığı önümüzdeki 2006 yılı için bile 4 "belirsizlik aralığı" konulmuş olması, "ciddi bir belirsizlik" olasılığını gündeme getiriyor. Zaten, zaman içinde "belirsizlik aralığı"nın daraltılması gereği, Merkez Bankası tarafından da kabul ediliyor. Sırf bu açıklama bile, "enflasyon hedeflemesi rejimi"ne geçişin erken yapıldığını gösteriyor. 
Aslında, "enflasyon hedeflemesi" sırf IMF'nin memnun edilmesi için yapıldı. IMF'ye verilen sözler arasında bu da vardı. Zaten, para politikası konusunda IMF'ye sık sık ve kamuoyuna da açıklanır biçimde hesap verilmesi de bu sayede sağlanıyor. Ülkemiz için, "enflasyon hedeflemesi rejimi"nin en büyük faydası da bu olacak. Artık, 3 ayda bir resmi bir "ekonomik gidişat raporu" elimize geçecek. 



</TEXT>
</DOC>
