<DOC>
<DOCNO> 400244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/son/sondun27.html </URL>
<DATE> 2005/12/03/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Talabani, ABD-Irak ortak operasyonlarını savundu 
</HEADLINE>
<TEXT>

     Irak Devlet Başkanı Celal Talabani, ABD ile Irak güvenlik kuvvetlerinin Sünnilerin yoğunlukla yaşadığı bölgelerde yürüttükleri operasyonları savunarak, operasyonların, Sünnilerin 15 Aralık seçimlerine katılmasını engellemek için değil, kolaylaştırmak için yapıldığını söyledi. 
     Talabani, ABD'nin Irak Büyükelçisi Zalmay Halilzad ile Dukan'da görüştükten sonra yaptığı basın açıklamasında, ''Bu operasyonlar, isyancıların ABD ve Irak kuvvetlerine karşı birbiri ardına düzenlediği saldırılar nedeniyle yapılıyor. Operasyonlar daha önce durmuştu, ancak teröristler belli bölgelerde askerleri hedef almaya devam etti'' ifadesini kullandı. 
     Irak devlet başkanı, ''operasyonların, Sünnilerin 15 Aralık'ta yapılacak seçimlere katılımına negatif etki yapmayacağını, aksine katılmalarını kolaylaştıracağını'' savundu. 
     ABD-Irak ortak operasyonlarına Sünni gruplardan tepki gelmiş, bu gruplar, operasyonların sivil halkı hedef aldığını öne sürerek derhal durdurulmasını istemişlerdi. 
     ABD'li deniz piyadeleri ve Iraklı güvenlik kuvvetleri tarafından ortaklaşa olarak, El Anbar ve Ramadi'de 16 Kasım'dan bu yana düzenlenen operasyonların amacı ABD ordusu tarafından, ''İsyanı kırmak ve bölgeyi seçimlere hazırlamak'' olarak belirtilmişti. 
     
</TEXT>
</DOC>
