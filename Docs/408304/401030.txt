<DOC>
<DOCNO> 401030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/soneko40.html </URL>
<DATE> 2005/12/06/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Dünya Kupası’ndan elendik, kazanılacak 500 milyon ’ı da kaybettik 
</HEADLINE>
<TEXT>

     Dünya Kupası’dan elenmemizin yankıları sürüyor. Sonuç, Mili Takım yönetimden futbolcuların kişilik tahlillerine kadar her yönüyle masada yatırılmış tartışılıyor. Ancak konunun bir de ekonomik boyutu var. Elektronikçiler, turizmciler, reklamcı, turizm seyahat acenteleri, bayrak ve flamacılar, finaller sırasında hayalini kurdukları cirolardan oldular. En az 500 milyon dolar tahmin edilen kupa pazarı, elenmemizle birlikte kurulamadan dağıldı 

Ahmet Destici EKONOMİST 

Neredeyse üç hafta geçti ama, futbolla yatan ve futbolla kalkan Türkiye’nin İsviçre’ye elenerek Dünya Kupası’na katılma hakkını kaybetmesi, gündemin en önemli maddesi olmaya devam ediyor. Tartışmalar, maçtan sonra çıkan olaylar nedeniyle ve Milli Takım’ın gelecek kupanın elemelerinde mücadele edememesi noktasında iyice alevlenmiş bulunuyor. 
     Diğer yandan bu noktaya nasıl gelindiği konusunda da sürüyor tartışmalar ve Ekonomist bu tartışmaları da Fatih Terim’in lider kişiliğinde sayfalarına taşıdı. 48’inci sayfada Karizmatik bir liderin düşüşü '' başlığıyla yayınladığımız Alev Belviranlı’nın araştırması gerçekten çok çarpıcı sonuçlar içeriyor. 
     Burada ise Milli Takım’ın Dünya Kupası’na katılamamasının ekonomik boyutunu bulacaksınız. Futbol asla sadece futbol değildir'' diyenleri haklı çıkaracak bu haberimizde, Dünya Kupası’ndan etkilenen sektörleri, sponsorların görüşlerini ve çeşitli sektörlerden şirketlerin kupa döneminde kazanmayı düşündüğü rakamları, sizler için araştırdık. 
     
     Kupa satışlara doping oluyor 

     Dünya Kupası’nın devam ettiği dönemlerde tüm dünyada olduğu gibi Türkiye’de de çeşitli sektörlerde büyük hareketlilik yaşanıyor. Televizyon satışları artıyor, reklam sektöründe cirolar büyüyor, seyahat acenteleri daha çok insanı taşıyor, bayrak satışları patlıyor, sponsor firmalar maddi kazanç elde edebildikleri gibi imaja yönelik de getiri elde edebiliyorlar. 
     Bu nedenle yeşil sahada olmamamızın ekonomik bir faturası da olacak Türkiye’ye. 
     Ancak bu etkiyi Tüm sektörler için kötü olacak'' şeklinde algılamamak gerekiyor. Çünkü uzmanlar ve şirket yetkilileri Kazanılmış bir paradan değil, kazanılacaktan bahsediyoruz'' diye uyarıda bulunuyor. Nitekim şirketler Dünya Kupası sırasında beklenenin çok altında olsa da ürünlerinin satışında bir artış bekliyor. 
     
     Kampanyalar hazırdı 

     Türk Milli Takımı’nın Dünya Kupası’na gidememesinden en çok etkilenen sektörlerin başında televizyon üreticileri geliyor. 2002 yılında Güney Kore’de yapılan kupada dev ekranlı televizyonlara yoğun talep olduğunu belirten Profilo Telra Pazarlama Müdürü Ayşe Ertunç, Türkiye gitseydi bu kupada yüzde 90’ı plazma ve LCD ekranlı olmak üzere satışların yüzde 25 artmasını beklediklerini söylüyor 
     Elektronikçiler olarak elenmemize çok üzüldük. Çünkü satışlarda yüzde 25’e varan artışlar bekliyorduk. Kupa dönemine ait kampanyalarımız hazırdı. Bunlara devam edeceğiz ama şimdi satış rakamları beklediğimiz kadar olmayacak.'' 
     
     Televizyoncuların büyük kaybı 

     Uzmanlar, Türkiye’de yıllık 3 milyon civarında televizyon satışı olduğunu Dünya Kupası dolayısıyla bu rakamın 3 milyon 750 bine çıkmasını beklediklerini söylüyor. Kupaya katılmamız halinde satışların büyük bir çoğunluğunu plazma ve LCD ekranlı televizyon olacağını belirten sektör temsilcileri, birim fiyatın ortalama 500 dolardan hesaplanabileceğini söylüyor. Bu durumda üreticiler için toplam 375 milyon dolarlık bir pazarın kaybolması söz konusu. 
     Ayşe Ertunç, Bizim yıllık satışımız 600 bin adet civarında, kupaya katılsaydık bu 800 bine çıkardı. Rakamsal büyüklüğü ise 100 milyon dolar civarında. Ayrıca kampanyalar ile plazma televizyonlar çok büyük bir kesime ulaşacaktı'' diyor. 
     
     Gitseydik satışlar artacaktı 

     Arçelik Genel Müdür Yardımcısı Şirzat Subaşı ise 2002 Dünya Kupası’nda satışlarının yüzde 300 arttığını ve 2001 krizinden sonra sektörün bu nedenle hareketlendiğini belirterek şunları söylüyor 
     "2006’da özellikle büyük ekran TV'lerde satışların artacağını bekliyoruz. Bazı tüketicilerimiz, TV yenilemelerini de bu döneme denk getirebiliyor. Her ikisinin de satış rakamlarını olumlu etkileyeceğini tahmin ediyoruz. Türkiye'nin kupa maçlarında yer alması elbette satışlarımızı daha da arttıracaktı. Ancak futbola düşkün bir toplum olmamız nedeniyle, satışların beklentilerimiz doğrultusunda olacağına inanıyoruz." 
     
     Reklamcılıkta durum 

     Dünya Kupası’na katılamamamızın önemli derecede etkilediği bir diğer sektör reklamcılık. ATV’nin kupanın yayın hakkını 10 milyon dolara aldığı ancak maç yayınlarını Kanal 1’e kaydıracağı belirtiliyor. Reklamverenler Derneği eski başkanı Caner Turaman, reklamda en az 5 milyon dolar kayıp olduğunu söylüyor 
     Reklam ve sponsorluk anlamında büyük paralar battı. 2002’deki reklam geliri düşük kalmıştı, çünkü saat farkı vardı. Ama burada durum farklı. Yayıncı kuruluş en az 5 milyon dolarlık reklamdan oldu.'' Turaman, sektörün kaybından daha önemli olanın İsviçre maçından sonraki olaylar nedeniyle Türkiye’nin imaj kaybında uğradığını, bu kötü reklamın, iyiye dönüştürülmesinin rakamsal değerinin de en az 15 milyon dolar olduğunun altını çiziyor. 
     
     10 bin kişi götüreceklerdi 

     Seyahat acenteleri de kupaya gidemememizin etkilediği sektörlerden. Acenteler Almanya’nın çok yakın olması nedeniyle 10 bin kişinin maçları izlemeye gitmesini bekliyordu. Bu birinci turdaki ilk üç maç için öngörülen bir rakam. 
     Takımın üst turlara çıkması bu rakamı doğal olarak artıracaktı. Setur Satış ve Pazarlama Müdürü Gökhan Dedeoğlu, çeşitli hazırlıklarının olduğunu, elenmemizle birlikte bunlardan vazgeçtiklerini anlatıyor 
     Şirket olarak özellikle sponsor firmaların oraya götüreceği kişileri organize etmeyi düşünüyorduk. Onlarla anlaşma imzalamayı düşünüyorduk. Bunu da 10 bin kişi civarında öngörüyorduk. Bu kişilerin ortalama üç gün götürüp getirmenin toplam bedeli ise 5 milyon Euro civarında.'' 
     
     Bayrak’ta hayal kırıklığı 

     Büyük futbol organizasyonları dönemlerinde satışını en çok artıran bir diğer kesim ise bayrak üreticileri. Türkiye’de yılda 7 milyon metre kumaştan çeşitli ebatlarda milyonlarca bayrak üretiliyor. Ancak Türkiye’nin de katıldığı organizasyonlar döneminde çok kısa bir sürede büyük satış rakamlarına ulaşılıyor. 
     Günay Bayrak Türkiye’de iplikten başlayarak bayrak üretiminin her aşamasına sahip ve toplam üretimin yarısını karşılayan bu konudaki tek entegre şirket. Şirket 2002 Dünya Kupası’nda bir ayda 500 bin metre bayrak satmış. Şirketin Yönetim Kurulu Başkanı Önder Günay, Almanya için çok daha büyük miktarların ortaya çıkmasını ancak elenmemizle birlikte artık bunun olamayacağını söylüyor 
     2006’ya gidebilseydik Türkiye’de 2 milyon metre kumaşlık ek bayrak üretimi olurdu. Yani Türkiye’nin toplam üretimi yüzde 35 civarında artarak 9 milyon metreye çıkardı. Bunun parasal büyüklüğü ise 1.5 milyon YTL. Önemli olan bu rakamlara bir aydan kısa bir süre içinde ulaşabileceğiydi.'' 
     
     Sponsor desteği kerhen sürüyor 

     2002 Dünya Kupası’nda üçüncü olarak sponsorların büyük ilgisini çeken Milli Takım’a en büyük desteği yine bu firmalar veriyor. Firma yetkilileri yaşanan olayları tasvip etmediklerini ancak Milli Takım’a desteklerinin süreceğini görüşünde. 
     Türkiye İş Bankası geçen hafta bazı gazetelerde çıkan İş Bankası sponsorluktan çekiliyor’ haberlerinin doğru olmadığını ancak aralık ayında sözleşmelerinin bittiğini, uzatılıp uzatılmama kararın henüz verilmediğini Ekonomist’e açıkladı. Bankanın Halkla İlişkiler Müdürü Bülent İnan, bu konuda şu açıklamayı yaptı 
     İsviçre maçı sonrasındaki olaylar nedeniyle sözleşmemizi iptal etmek gibi bir düşüncemiz olamaz. Uzatılıp uzatılmaması konusunda karar aşamasında olduğumuz doğru. Bu bütçe ile ilgili bir konu ama olayların hiç etkilemeyeceğini de söyleyemem. Ayrıca bizim banka yönetimine karşı durumumuzu biraz daha zorlaştırabilir.'' 

     
</TEXT>
</DOC>
