<DOC>
<DOCNO> 400589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/spor/ygokce.html </URL>
<DATE> 2005/12/05/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Merci Mösyö 
</HEADLINE>
<TEXT>



Tigana'ya galiba teşekkür borçluyuz. Göreve gelişinin üzerinden kısa süre geçmesine rağmen, Beşiktaş'ın ana damarlarına ulaştı. Önce sistem ve prensip, sonra teknik ve taktik... Belli ki bu adam futbolu bıraktıktan sonra sadece şarapçılıkta uzmanlaşmamış, iddialı ve çok parlak kariyeri olmamasına karşın futbol felsefesini geliştirip biriktirerek kendini hazırlamış. 

Tıkır tıkır işledi 
Beşiktaş'a dün oynattığı oyun, tek sözcükle güvene ve alkışa layıktı. Bu sezon zaman zaman futbol oynamaktan korkan, topu kazandığı anda rakip yarı alana geçerken bocalayan, hücumda ve savunmada umulmadık biçimde dağılan Beşiktaş'ın yerine aynı adamlarla yepyeni bir oyun kişiliği geliştirmiş. 4-3-1-2 düzeninde tıkır tıkır işleyen, hatalarını azaltıp becerilerini çoğaltan, seyredene zevk ve keyif veren bir oyun anlayışı bu. Geri dörtlü tamam. Kenarlarda Ali Tandoğan ve Adem Dursun. Göbekte İbrahim Toraman ve Mustafa Doğan... Yerleşmeyi biliyorlar. Adam paylaşmayı beceriyorlar. Orta alanda Okan, Çağdaş ve İbrahim Üzülmez, hem içeride, hem de kenarlarda etkin... Çağdaş'ın tek ön libero rolü, Zenit maçına göre daha başarılı. Ancak zaman zaman aşırı güven duygusuyla yanlışlar da yaptı. Önde çift santrfor Ahmed Hassan ve İbrahim Akın. Hareketliler. Zaman zaman çok top kaybediyorlar, ama şurası kesin ki, rakibi her an tehdit ediyorlar. Tigana'nın asıl ilke adamı oluşunun örneği çift santrforun arkasındaki tek adamda. Buraya Sergen'i koydu, oynattı. Dün de Kleberson'a aynı rolü verdi, başardı. Şu ilerideki üç adama bakın. İbrahim Akın, Ahmed Hassan ve Kleberson kendilerinden beklenen görevi birer golle gerçekleştirdiler. Kleberson fazlasını da yaptı. Hem Çağdaş'a yardım etti, hem kenarlara sarktı. İbrahim Akın Türk futbolunun kazanmakta olduğu bir değer... Zaman zaman inanılmaz çocuksu yanlışlar yapmasına rağmen yine de oyuna tat katan bir becerinin sahibi. 

Kırmızı olmalıydı 
Vestel Manisa iyi bir takım. Ancak, futbolcular en başta Yılmaz olmak üzere çok gerginler. Johana'nın sarı karttan sonra İbrahim Üzülmez'e yaptığı faul sonrası kırmızı kart görmesi gerekirdi. Arzuman, maçın keyfini ve güzelliğini bozmadı. Manisasporlu U17 Caner Erkin de tıpkı İbrahim Akın gibi yükselen bir değer. Hücumdaki organizatör görevini genç yaşına rağmen ustalıkla taşıdı. 
Bu Beşiktaş, lig ikinciliğini bile hedef olarak yeniden gündeme getirebilir. Şampiyonlar Ligi'ne iştahlanabilir. O nedenle Galatasaray maçı, bu hafta sonunda çok belirleyici olacak. 
Beşiktaş taraftarını sırası gelince eleştiriyoruz. Dün futbolculara destek verirken çok iyi idiler. Bir de küfürü unutsalar, çok çok daha iyi olacak. 



</TEXT>
</DOC>
