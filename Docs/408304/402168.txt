<DOC>
<DOCNO> 402168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sontur47.html </URL>
<DATE> 2005/12/09/ </DATE>
<TIME> 22.25 </TIME>
<AUTHOR>  </AUTHOR>
<HEADLINE>
Kefaletle serbest bırakılan Kartal, ilk uçakla Türkiye'ye dönüyor... 
</HEADLINE>
<TEXT>

     Belçika'da bir Türk işadamını kaçırmak suçundan tutuklanan ve bugün kefaletle serbest bırakılan gazeteci Mehmet Temel Kartal, yarın ilk uçakla Türkiye'ye döneceğini söyledi. 
     Serbest bırakılışının ardından avukatları Kürşat Bilge ve Jean Paul Dumond ile birlikte gazetecilerin sorularını yanıtlayan Kartal, Belçika'ya gelişinin ardından yaşadıklarını anlattı. 
     Otel rezervasyonunu da yaptırarak ''3 ekimde Lüksemburg'daki zirveyi de takip etmeyi umarak yıllık izninde Belçika'ya geldiğini'' anlatan Kartal, okul arkadaşı olan Ahmet Yumrukaya'yı arayarak geldiğini haber verdiğini söyledi. 
     Yumrukaya'nın ''seni otelde yatırmam'' ısrarları karşısında onun ''sevgilisi Dorota'yla birlikte yaşadığı evine yerleştiğini'' belirten Kartal, burada bir hafta süreyle kaldığını belirtti. 
     Kartal, o sırada başından geçenleri şöyle anlattı 
     ''Fransızca konuştuğu için sevgilisiyle anlaşamıyorduk. Ben zaten yıllık iznimde Brüksel'i gezmek tanımak istiyordum. Bu nedenle 22 eylülde Brüksel'deki Sheraton Oteli'ne yerleştim. Bununla ilgili faturalar da mevcut.'' Otelde kalırken Ahmet Yumrukaya ile zaman zaman telefonda görüştüğünü doğrulayan Kartal, ''Gazetecilik mesleğinden gelmeyim. Bana Avrupa Birliği üzerine Brüksel'de bir haber ajansı kurma fikrinden bahsetti. Bununla ilgili görüş alışverişinde bulunuyorduk'' şeklinde konuştu. 
     3 ekimde Lüksemburg'daki zirveye katılmadığını da kabul eden gazeteci Kartal, ''Yumrukaya beni kandırdı. Ziryeve gideceğimi söyledim. Bana ben de geleceğim beraber gideriz dedi. Öğlen saatlerine kadar beni bekletti fakat gelmedi. Onun oyununa geldim'' dedi. 
     Tutuklandıkları 4 ekim günü Yumrukaya'nın otele geldiğini ve ''sana ajans işi için bulduğum ofisi göstereyim'' dediğini belirten Kartal, tutuklanma anlarını şöyle anlattı 
     ''Ofisi görmek için beraber arabayla çıkmıştık. Schuman meydanı yakınlarında ofisin parkına girmek üzereyken, arabanın camına vurulduğunu gördüm. Yumrukaya, Hırsız bunlar, bizi soymaya geldiler diyerek tepki verdi. Fakat benim cama da vurmaya başlamışlardı. Fransızca bir şeyler söylüyorlardı. İngilizce konuşmalarını istediğimde polis olduklarını ve bizi tutukladıklarını anladım. Başımıza silah dayayıp ellerimizi kelepçelediler gözlerimizi bağladılar. İlk kez bunları yaşadığım için ben heyecanlıydım fakat Yumrukaya sakin görünüyordu. Herhalde oyun bitti diye düşünüyordur.'' Gözaltına alındıktan sonra polisin hiçbir şey anlatmadığını ve ifadesini almadığını söyleyen Kartal, sorgu hakiminin kendisine '' Yumrukaya'yı tanıyor musun '' şeklinde ''2-3 basit soru'' sorduktan sonra tutuklu kalmasına hükmettiğini kaydetti. 
     Cezaevinde 10 gün boyunca telefon açmasına izin verilmediğini ve bu süre içinde tutukluluk nedenini bile öğrenemediğini belirten gazeteci Kartal, daha sonra elçiliğe mektup yazarak durumunu bildirdiğini anlattı. 
     Cezaevinde, Yumrukaya ve diğer tutuklularla karşılaştığını söyleyen Kartal, ''Neden tutuklandığımı onlardan öğrendim. Fakat Yumrukaya, kendisine haksızlık yapıldığını söylüyor, suçlamaları kabul etmiyordu'' şeklinde konuştu. 
     Kartal'ın avukatı Kürşat Bilge ise müvekkilinin 10 bin avro kefaletle serbest bırakıldığını belirterek, dosyasının kapanmasının zaman alabileceğini söyledi. 
     Bilge, yarın Türkiye'ye dönecek olan Kartal'ın duruşmalar için Belçika'ya tekrar geleceğini sözlerine ekledi. 
     Kartal, ''Mediterra'' isimli turizm şirketinin sahibi Eray Serimözü'nün, 22 eylülde evinin önünde kaçırılması ve 8 gün rehin tutulduktan sonra serbest bırakılmasıyla ilgili olarak aralarında Belçika İçişleri Bakanlığı'ndan basın kartı bulunduğu belirtilen, ancak hangi kuruma çalıştığı bilinmeyen Ahmet Yumrukaya, Levent Korkmazer ve Muharrem Yıldır isimli şahıslarlarla birlikte tutuklanmıştı. 
     
</TEXT>
</DOC>
