<DOC>
<DOCNO> 405000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/soneko02.html </URL>
<DATE> 2005/12/20/ </DATE>
<TIME> 07.05 </TIME>
<AUTHOR>  </AUTHOR>
<HEADLINE>
Unakıtan Para ile imanın kimde olduğu belli olmaz 
</HEADLINE>
<TEXT>

     ANKARA Milliyet 

Maliye Bakanı Kemal Unakıtan, Koç Grubu’ndan TÜPRAŞ’ta süre uzatımı ile ilgili kendisine bir bilgi ulaşmadığını belirterek, "Ulaşırsa o zaman bakarız" dedi. Unakıtan, yüzde 15'lik stopaj oranının değişmeyeceğini ve ay sonunda Cumhurbaşkanı'na gönderileceğini söyledi. 
     Unakıtan, Türk Sanayicileri ve İşadamları Derneği’nin TÜSİAD , bugün yapılacak 2005 yılı üçüncü Yüksek İstişare Konseyi YİK toplantısı öncesinde Hilton Oteli’nde verdiği kokteylde, gazetecilerin, menkul kıymet gelirlerine uygulanacak yüzde 15’lik stopaj oranının değişip değişmeyeceğine ilişkin soru üzerine, değişmeyeceğini, kanunun yılbaşından önce Cumhurbaşkanı’na gönderileceğini söyledi. Türk-İş Başkanı Salih Kılıç ve ATO Başkanı Sinan Aygün ile de sohbet eden Unakıtan, "Bu kıyağımı unutmayın, daha iyi olacak" şeklinde laf attı. Kılıç da Unakıtan'a "Vergide mi kıyak diyorsunuz Vergide kıyak yapmadınız ki, yansımayan kıyağı ben napayım, parası olana yansıyor" karşılığı verdi. Unakıtan bunun üzerine, "Para ile imanın kimde olduğu belli olmaz" dedi. 
     TÜSİAD Yüksek İstişare Konseyi Başkanı Mustafa Koç, Türkiye'ye büyük ve yoğun bir ilginin bulunduğunu, özelleştirmede önemli adımlar atıldığını belirterek, "Cari açık iyi yönetilirse ki yönetileceğinden eminim, enflasyonda da ciddi bir düşüş var, bunun 2006 senesinde de daha iyi bir trendle devam edeceğini umuyoruz" dedi. İşsizliğin en büyük problem olduğunu yineleyen Koç, bunun için de yatırım ortamının biraz da iyileştirilmesi gerektiğine dikkati çekti. Bu arada, Aygün’ün gazetecilere "Cari açık iyi yönetilmezse ne olur onu sorun" şeklindeki sözleri üzerine de Koç, "Yönetilemezse iyi olmaz tabii ama yönetilmek mecburiyetinde" diye konuştu. 
     
     TÜPRAŞ'ta ek süre yok 
     Unakıtan gazetecilerin TÜPRAŞ'a ilişkin sorularını yanıtlarken, süre uzatımı ile ilgili kendisine bir bilgi ulaşmadığını belirterek, "Ulaşırsa o zaman bakarız" dedi. Koç Holding Üst Yöneticisi CEO Bülend Özaydınlı ise TÜPRAŞ’ın yüzde 51’lik bölümünün özelleştirilmesine ilişkin ihalede, devir işlemleri için 22 Aralık tarihine kadar vakitleri olduğunu hatırlatarak, yetişmezse ek süre isteme haklarının bulunduğunu kaydetti. Özaydınlı, şu anda bankalarla dokümantasyon işlemlerini yürüttüklerini ve 3 gün içinde bu işlemleri tamamlamaya çalışacaklarını söyledi. 
     
     Kimler katıldı 
     Kokteyle, TÜSİAD Yüksek İstişare Konseyi Başkanı Mustafa Koç, TÜSİAD Yönetim Kurulu Başkanı Ömer Sabancı, TÜSİAD Sosyal İşleri Komisyonu Başkanı Arzuhan Doğan Yalçındağ, Devlet Bakanları Ali Babacan ile Mehmet Aydın, Enerji Bakanı Hilmi Güler, Tarım Bakanı Mehdi Eker, Çalışma Bakanı Murat Başesgioğlu, Ulaştırma Bakanı Binali Yıldırım, ANAP Genel Başkanı Erkan Mumcu, Merkez Bankası Başkanı Süreyya Serdengeçti, EPDK Başkanı Yusuf Günay, Rekabet Kurumu Başkanı Mustafa Parlak, TZOB Başkanı İbrahim Yetkin ve çok sayıda davetli katıldı. 
     
     Ahsensiz boğazımdan birşey geçmiyor 
     Unakıtan, kokteylde kısa bir süre kaldıktan sonra ayrılırken, Sabancı ile Koç, "Erken ayrılıyorsunuz, bir şeyler yemediniz" dediler. Unakıtan da eşi Ahsen Hanım'ı kastederek, "Boğazımdan onsuz bir şey geçmiyor, artık gideyim" karşılığını verdi. 
     
</TEXT>
</DOC>
