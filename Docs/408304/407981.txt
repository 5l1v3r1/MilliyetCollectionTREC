<DOC>
<DOCNO> 407981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sonsiy02.html </URL>
<DATE> 2005/12/30/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
İmam nikahlı memura sürgün 
</HEADLINE>
<TEXT>

     SALİHA ÇOLAK Ankara 

TBMM Başkanlığı, imam nikahlı birliktelik yaşadığı gerekçesiyle G.İ. adlı kadın memuru Tarım ve Köyişleri Bakanlığı'na sürdü. Memurun Ankara 11. İdare Mahkemesi'ne açtığı yürütmenin durdurulması davası çerçevesinde savunma gönderen Meclis Başkanlığı, imam nikahlı ilişkiye karşı çıktı. 
     Son zamanlarda milletvekillerinin imam nikahlı birliktelikleri için herhangi bir girişimde bulunmayan başkanlığın mahkemeye gönderdiği savunmada, "TBMM gibi öneme haiz bir kurumda görev yapan personelin, hizmetin gerektirdiği niteliklere sahip olmasının yanında, TBMM’nin saygınlığını zedeleyecek davranışlardan da uzak durması gerekmektedir" denildi. Savunmada şu ifadelere yer verildi 
     "Bu tarz davranışların sadece kamu görevlisinin değil kurumumuzun da saygınlığını olumsuz yönde etkileyeceği aşikardır. Davacının yaşadığı bu birliktelik, TBMM gibi müstesna ve göz önünde bulunan bir kurumda kesinlikle olağan karşılanmadığı gibi ayıp olarak nitelendirilmektedir." 
     
     Neler yaşandı 
     Edinilen bilgiye göre İ, önce, imam nikahlı birliktelik yaşadığı A'nın eşi tarafından TBMM Başkanlığı'na şikayet edildi. Bunun üzerine savunması alınan İ, imam nikahlı birliktelik yaşadığını, ancak bunun işiyle ilgisi olmadığını belirtti. İ'ye kınama cezası verildi. Ancak daha sonra İ, bir bankada çalışan kızı Ö'nün, erkek arkadaşıyla evlenmesine karşı çıkıp, kötü bir çevreyle ilişkiye girdiği gerekçesiyle tayinini çıkarmak üzere girişimlerde bulununca, olay yeni bir boyut kazandı. Bu kez kızı Ö. annesini TBMM Başkanlığı'nın yanısıra Cumhurbaşkanlığı, İçişleri Bakanlığı ve Başbakanlığa, ağır iddialar eşliğinde şikayet etti. G.İ. "Kızını pazarlamak, ahlakdışı ilişkiler yaşamak" gibi iddiaların kendisine cephe alan kızının iftiraları olduğunu, imam nikahlı birlikteliği dışında kimseyle ilişkisi olmadığını, 15 yıllık Meclis mesaisi sırasında da kendisini işine veren çalışkan biri olarak tanındığını söyledi. 
     İçişleri Bakanlığı Ö'nün dilekçesini dikkate almazken, Cumhurbaşkanlığı dilekçeyi TBMM Başkanlığı'na gönderdi. İ. tüm girişimlerine rağmen ikinci kez savunması alınmadan kınama cezası ve yüzde 30 maaş düşüşü cezasına çarptırıldı, iki gün sonra da sürüldü. 
     
</TEXT>
</DOC>
