<DOC>
<DOCNO> 404231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/yazar/sazak.html </URL>
<DATE> 2005/12/17/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
İki dava 
</HEADLINE>
<TEXT>


Rektör Yücel Aşkın ve romancı Orhan Pamuk davaları. Biri Van'da, öteki İstanbul'da görülüyor. İkisi de, AB adayı Türkiye'nin yeni düzelmekte olan demokratik sicilini bozuyor. 
Tarihi eser kaçakçılığı ve üniversiteye tıbbi cihaz alımında çıkar sağlamak amacıyla 'çete' oluşturmaktan suçlanıyor Prof. Aşkın. İki aydır mahkemeye çıkarılmayı bekliyor. Savcı daha ilk duruşmada 'beraat'ini istiyor, tanıkların ifadesinin uzaması nedeniyle dava 29 Aralık'a bırakılıyor. Mahkeme birkaç saat daha mesai harcasa, rektör muhtemelen serbest bırakılacak, tutuksuz yargılama sürecek. Nitekim, kaçakçılık iddiasından beraat kararı çıkıyor. 
Aşkın'la 'çete' davasından yargılanacak, Yüzüncü Yıl Üniversitesi Genel Sekreter Yardımcısı Enver Arpalı ise beş ay boyunca mahkemeye çıkarılmadan cezaevinde tutulmanın zulmüne dayanamayıp intihar ediyor. Van'daki rektör davası, AB sürecinde adalet alanında yapılan reformların henüz hayata geçmediğinin göstergesi olmanın ötesinde 'yargının siyasallaşmasına' da örnek gösteriliyor. 
Orhan Pamuk davasında da Adalet Bakanlığı iyi bir sınav veremiyor. 
Hukukçular, yazar Orhan Pamuk'un 'Türklüğü aşağılamak' iddiasıyla yargılandığı Türk Ceza Yasası'nın 301'inci maddesinin Eski TCK 159 suçun işlendiği tarihteki içeriği gözetilerek 'Davanın baştan reddedilmesi' gerektiğini savunuyor. Nitekim Şişli İkinci Asliye Ceza Mahkemesi 13 Aralık'ta bir yazıyla Adalet Bakanlığı'na başvurarak durumu sordu ve Orhan Pamuk'la ilgili kovuşturmanın 'izne tabi olması' nedeniyle henüz yanıt gelmediği için duruşmayı 7 Şubat'a bıraktı. 
İnternet çağında İstanbul-Ankara arasındaki bir yazışma üç gün alıyor. Üstelik bu gecikme, AB'nin gözü Türkiye'nin üzerindeyken, Olli Rehn'in, 'Mahkemede Orhan Pamuk değil, Türkiye yargılanacak' dediği ortamda gerçekleşiyor. 
Posta güvercini çıkarılsa, başkente herhalde daha hızlı ulaşırdı 
Ermeni konferansıyla ilgili mahkemenin 'yasaklama' kararı bile hukuki yoldan daha kısa sürede aşılmamış mıydı Adalet Bakanlığı Orhan Pamuk üzerinden Türkiye'nin yıpratılmasına fırsat vermeyerek, demokratik bir tavır sergileyebilirdi. 
Yapmadı. 
Mahkeme önündeki görüntüler ise fazlasıyla yaralayıcıydı. Aşırı milliyetçi tepkiyle, 'protesto' hakkının sınırları aşılıyor ve 'linç kültürü' tırmandırılıyor. 
Orhan Pamuk'u getiren araca taşlı, yumurtalı saldırı yapılması şiddetin boyutunu gösteriyor. Bu dava Türkiye'ye zarar verdi. Dünkü manzarayı hak etmiyoruz 



</TEXT>
</DOC>
