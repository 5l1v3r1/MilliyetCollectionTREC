<DOC>
<DOCNO> 400212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/yazar/sazak.html </URL>
<DATE> 2005/12/03/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Şemdinli yolunda 
</HEADLINE>
<TEXT>


Van üzerinden bombalarla sarsılan Şemdinli ve Yüksekova'ya gidiyoruz. Son olarak 1998'de Güneydoğu'da iç savaş ortamından çıkılmaya başladığı günlerde Hakk ri'ye gitmiştik. 
Zap'ın kenarında, geçit vermez dağlar arasında Milliyet'in 'Haydi Güneydoğu' kampanyası için ilerlerken, güvenlik önlemleri alan zırhlı araçların, makineli silahlarla havayı taradığını anımsıyoruz. Baskın yeme, pusuya düşme gibi 'Vietnam sendromu'na özgü davranışların tansiyonu henüz düşmemişti. 
Haber Müdürümüz Tunca Bengin, 1960'larda Abdi İpekçi'nin öncülüğünde 68 gençliğiyle el ele yaptırılan 'Zap Köprüsü'nde fotoğraf çektirmek üzere araçları durdurduğunda 'kıyamet kopmuştu.' Özel tim ekipleri, 'Can güvenliğinizi sağlayamayız' diye tepki göstermişler, beş on dakikalık molada bile yüze yakın kişiyle önlem almışlardı. 
Sonra iklim yumuşadı. Güneydoğu'da 'olağanüstü hal'den çıkıldı, normalleşme sağlandı. 
2005'in baharında, bölgede gerilim yeniden yükselmeye başladı. Çatışmalar başladı. 
Bir grup aydın, PKK'ya 'ateşkes' çağrısı yaparak, hükümetle görüştü. Başbakan Erdoğan Diyarbakır'a giderek, 'Kürt sorunu demokrasi sorunudur' diyerek siyasi mesaj vermeye çalıştı. 
Ortamın yatıştığı düşünülürken bu kez Şemdinli ve Yüksekova bombalarla sarsıldı. 
Şemdinli'deki olayda, 'ikinci Susurluk' çağrışımı uyandıran bir manzara ortaya çıktı. Umut Kitabevi'nin bombalanması sırasında jandarmaya ait bir araçtaki jandarma görevlileri, 'istihbarat' çalışmalarında kullanılan bir PKK itirafçısıyla birlikte halk tarafından kuşatıldılar. Aracın bagajında Kalaşnikov ve takipteki kişilerin isim listesiyle krokiler ele geçirildi. Bir 'suçüstü' hali söz konusuydu. Halk, olay kapatılmasın diye gösteriler yaptı. Sonunda iki astsubay tutuklandı. 
Şemdinli ve Yüksekova olayları üzerine Meclis Araştırması açıldı. 
Gelinen aşamada, daha önce Başbakan Erdoğan'la görüşen 'Yurttaşlar Heyeti' bölgedeki durumu incelemek üzere Hakk ri'ye gidiyor. 
Gencay Gürsoy, Salim Uslu, Musa Çam, Sevgi Göyçe, Mehmet Ali Aslan, Oya Baydar, Ali Bayramoğlu, Bahri Belen, Ayşe Berktay, Ahmet Hakan Coşkun, Murat Çelikkan, Adalet Dinamit, Özlem Dalkıran, Tarık Ziya Ekinci, Ergin Cinmen, Fatma Gök, Berat Günçikan, Ercan Karakaş, Osman Kavala, Mesut Öztürk, Çiğdem Mater, Vecdi Sayar, Hakan Tahmaz ve Mebuse Tekay heyetteki isimler. 
Ayrıca Van, Muş, Ağrı ve Diyarbakır baro başkanları, CHP Hakk ri Milletvekili Esat Canan da bölgeye gidiyor. İki gün, Şemdinli ve Yüksekova'da olacağız. 
Bölgeden izlenimler edineceğiz. 



</TEXT>
</DOC>
