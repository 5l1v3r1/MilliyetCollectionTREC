<DOC>
<DOCNO> 401428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sonspo10.html </URL>
<DATE> 2005/12/07/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Sarı lacivertlilerin Şampiyonlar Ligi'ndeki en kötü 2. sezonu 
</HEADLINE>
<TEXT>

     Avrupa Şampiyonlar Ligi'nde bu sezon 4. kez mücadele eden Fenerbahçe, ligdeki en kötü 2. sezonunu yaşadı. 
     ''Devler Ligi''nde en başarılı dönemini geçen sezon yaşayan sarı-lacivertliler, D grubunu 9 puanla tamamlayarak, grubu 3. sırada bitirmiş ve UEFA Kupası'na katılmıştı. 
     Bu sezon Şampiyonlar Ligi'ni 4 puanla son sırada tamamlayarak UEFA Kupası'na da katılamayan Fenerbahçe, Şampiyonlar Ligi'nde puansız tamamladığı 2001-02 sezonundan sonra en kötü sezonunu yaşadı. 
     
     SON 3 MAÇTA GOL BİLE ATAMADI 

     Ligde bu sezon E Grubu'nda mücadele eden Fenerbahçe, 6 maçta 1 galibiyet, 1 beraberlik ve 4 mağlubiyetle grubu son sırada tamamladı. 
     Tek galibiyetini PSV Eindhoven karşısında İstanbul'da elde eden sarı-lacivertliler, FC Schalke 04 ile Kadıköy'de berabere kalmıştı. PSV Eindhoven ve FC Schalke 04'e deplasmandaki maçlarda mağlup olan Fenerbahçe, grubu lider tamamlayan AC Milan'a ise 2 maçta da yenildi. 
     Grupta 7 gol atan sarı-lacivertlilerde, Alex 3, Appiah 2, Nobre ve Luciano birer gole imza attı. Grupta son 3 maçını yitiren Fenerbahçe, bu 3 maçta 8 gol yerken, rakip fileleri havalandıramadı. 
     
     2004-05 SEZONU 

     Fenerbahçe, Şampiyonlar Ligi'nde geçen sezon D grubunu 3 galibiyet, 3 mağlubiyetle 9 puan elde ederek 3. sırada tamamladı ve UEFA Kupası'na katıldı. 
     Gruptaki rakiplerinden AC Sparta Prag'ı iki maçta da yenen Fenerbahçe, Manchester United'a deplasmanda yenildi, kendi sahasında İngiliz ekibini yendi. Sarı-lacivertliler, Olimpique Lyon'a ise 2 maçta da mağlup oldu. 
     Grup maçlarında 10 gol atan sarı-lacivertlilerde, Tuncay 5, Nobre 2, Van Hooijdonk ve Selçuk 1'er gol kaydetti. Sparta Prag ile yapılan ikinci maçta rakip oyuncu Kovac, kendi kalesine bir gol atmıştı. 
     
     2001-2002 SEZONU 

     Sarı-lacivertliler, 2001-2002 sezonundaki performansıyla taraftarını düş kırıklığına uğratarak, ''Devler Ligi''ne ikinci kez katıldığı bu sezon F grubu maçlarını puansız ve son sırada tamamladı. 
     Gruptaki rakipleri Barcelona, Leverkusen ve Olimpique Lyon ile yaptığı tüm maçlarda yenilen sarı-lacivertliler, 3 gol atıp, 12 gol yedi. 
     Fenerbahçe'de düş kırıklığı yaratan bu sezonda, Oktay 2 , Revivo 1 gole imza attı. 
     
     1996-1997 SEZONU 

     Fenerbahçe, Avrupa Şampiyonlar Ligi'nde 1996-1997 sezonundaki ilk mücadelesinde grup maçlarında 7 puana ulaştı. 
     C grubunu 6 maçta 2 galibiyet, 1 beraberlik, 3 yenilgiyle 3. sırada tamamlayan Fenerbahçe, gruptaki güçlü rakiplerinden Manchester United'ı deplasmanda yenip, kendi sahasında rakibine yenilmişti. Rapid Wien'e karşı 1'er galibiyet ve beraberlik alan sarı-lacivertliler, Juventus'a 2 maçta da mağlup oldu. 
     Rakip filelere 3 gol atan Fenerbahçe'de goller Boliç 2 ve Högh'den geldi. 
     Fenerbahçe, şimdiye kadar Avrupa Şampiyonlar Ligi'nde 1. turda yer aldığı gruplardan çıkmayı hiç başaramadı. 
     
</TEXT>
</DOC>
