<DOC>
<DOCNO> 405285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sondun24.html </URL>
<DATE> 2005/12/21/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Mahkemede olay Saddam, kendisinden ismiyle bahseden tanığa kızdı 
</HEADLINE>
<TEXT>

     Irak'ın devrik lideri Saddam Hüseyin ve 7 sanığın Duceil katliamıyla ilgili yargılandığı davanın bugünkü duruşmasında, yeni bir tanık ifade verdi. 
     Ali Hasan Muhammed El Haydari 37 adlı Duceilli tanık, yüzü kapalı olarak mahkemeye bildiklerini aktardı. 
     Duruşmada dinlenen Haydari, 1982'deki Duceil katliamını anlatırken, "1982 yılında, Saddam Duceil'e girdiğinde..." şeklinde bir ifade kullanınca Saddam Hüseyin sesini yükselterek, saygısızlık yapıldığını belirtti ve "Saddam kim " dedi. 
     Bunun üzerine yargıç tanığa "ne demek istediğini" sordu. Tanık da "Irak'ın eski Devlet Başkanı demek istemiştim" dedi. 
     Tanığın ifadesi dinlenirken Saddam Hüseyin ibadet için ara verilmesini istedi. Mahkeme başkanı bu talebi reddetti. Bunun üzerine Saddam Hüseyin tanık dinlendiği sırada 10 dakika boyunca ibadet etti. 
     Olayların yaşandığında 14 yaşında olduğunu belirten tanık Haydari, 1982'de Saddam Hüseyin'in konvoyuna düzenlenen saldırının ardından, helikopterlerin alışılmadık bir şekilde kent üzerinde uçtuğunu, milis güçlerinin sokaklarda mevzilendiğini anlattı. 
     Meyve bahçelerinden silah sesleri duyduğunu belirten Haydari, "Evimizi arayan gizli servis elemanları Muhaberat burada bir av tüfeği bulduktan sonra tüm ailemi götürdüler" dedi. 
     Şüphelilerin Duceil'deki Baas partisi binasına götürüldüğünü belirten Haydari, "koridorda çok sayıda ceset gördüğünü" söyledi. 
     Bu sahneyi "dünyanın sonu" olarak niteleyen Haydari, cesetlerden 9'unu teşhis ettiğini belirterek, mahkemeye bu kişilerin ismini aktardı. 
     Haydari, istihbarat servisinin başındaki Saddam Hüseyin'in üvey kardeşi Barzan Tikriti'nin de olayların yaşandığı yerde olduğunu belirtti. 
     Tanık Haydari, "Bağdat'a giden bir araca bindirildik... Öldürüleceğimizi söyleyerek nişan aldılar" dedi. 
     Bağdat'taki şüphelilerin en yaşlısının 90, en gencinin 9 ya da 10 yaşında olduğunu belirten Haydari, "Maruz kaldığımız işkenceyi anlatabilmem mümkün değil. Birimizi aldılar ve bu kişi battaniyeye sarılı bir şekilde geri getirildi, battaniyeden kanlar damlıyordu" diye konuştu. 
     
     HAKİM SORDU İŞKENCELER BUGÜNKÜLERE BENZİYOR MU 

     Duruşmada, savunma makamı yeni tanığa, "Maruz kaldığınız işkenceler, bugün Cedriye'deki merkezde yapılan işkencelere benziyor mu " sorusunu yöneltti. 
     Saddam Hüseyin'in savunma avukatları arasında yer alan Katar'ın eski adalet bakanı Necif El Nuayimi'nin bu sorusu üzerine, mahkeme başkanı Rizgar Muhammed Emin, "Bu sorunun bizim işimizle bir ilgisi yok" diyerek, savunmayı susturdu. 
     Amerikan birlikleri, 13 Kasım 2005'te, Bağdat'ın güneyinde Cedriye'de, İçişleri Bakanlığı idaresindeki bir merkezde aç ve susuz, tıbbi müdahale gereken 170 kadar tutuklu bulmuş, bu kişilerin çoğunun kötü muameleye maruz kaldığı anlaşılmıştı. 
     37 yaşındaki tanık Ali Hasan Muhammed El Haydari, Duceil'deki olaylarını anlatırken, "Maruz kaldığımız işkenceyi anlatabilmem mümkün değil" demişti. 
     Bu arada, Saddam Hüseyin'in üvey kardeşi Barzan El Tikriti, mahkeme salonunda, tanığa "Bize yalanlar uyduruyorsunuz" diye bağırdı. 
     Bu sözler üzerine, güvenlik görevlileri, El Tikriti'yi yatıştırmak için sanıkların bulunduğu bölüme girdi. 
     Mahkeme başkanı, görevlilere oradan çıkmalarını söyleyince bu kez El Tikriti başkana, "Gerçek bir Iraklı olsaydınız, siz de burada bizimle sanıklar arasında olurdunuz" dedi. 
     El Tikriti, duruşmalarda bu tür davranışlarıyla tanınıyor. 
     Duruşmaya daha sonra 1 saat ara verildi. 
     
     SADDAM YANLILARI GÖSTERİ YAPTI 

     Öte yandan, Irak'ın devrik lideri Saddam Hüseyin'in yüzlerce yandaşı Tikrit'te gösteri düzenledi. 
     Gösteriye katılanlar, Saddam'ı "Arapların gururu" şeklinde nitelendirerek, "Saddam, adın Amerika'yı titretiyor" şeklinde sloganlar attı. Gösteride herhangi bir olay meydana gelmedi. 
     Başta Duceil olmak üzere Şii bölgelerinde ise Saddam karşıtı gösteriler düzenlendi. 
     
</TEXT>
</DOC>
