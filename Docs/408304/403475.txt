<DOC>
<DOCNO> 403475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sontur25.html </URL>
<DATE> 2005/12/14/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Felsefe öğretmeni gasp yaptı 
</HEADLINE>
<TEXT>

     Kürşat TERCANLI ERZURUM, DHA 

ERZURUM’un Ilıca İlçesi’ndeki Çok Programlı Lise’nin felsefe öğretmenlerinden 29 yaşındaki Ulus Çeliker ile arkadaşı 30 yaşındaki Murat Kurt, akaryakıt istasyonunun gece görevlisini etkisiz duruma getirdikten sonra üzerindeki 3 bin 500 YTL’yi gasp ettikleri iddiasıyla tutuklandı. 
     Ilıca Lisesi’nde 4 yıldan bu yana felsefe öğretmeni olarak görev yapan Ulus Çeliker, işsiz olan arkadaşı Murat Kurt'un birkaç ay yıkama servisinde çalıştığı Kombina Yolu üzerindeki Rıza Dönmez’e ait akaryakıt istasyonunu onunla birlikte soymak üzere plan yaptı. Geçen cuma günü kiralık bir otomobille akaryakıt istasyonuna giden öğretmen Ulus Çeliker, araca benzin aldı. İstasyonda inceleme yapan Çeliker, üzerinde para olmadığını belirtirken, ehliyetini benzin parasını ödeyeceği zaman almak üzere emanet bıraktı. Cumartesi günü gece yarısından sonra Murat Kurt ile birlikte İyeniden akaryakıt itasyonuna giden Ulus Çeliker, gece görevlisine Köpeğimiz yan taraftaki alana kaçtı. Bulmamız için yardım et'' dedi. 
     Akaryakıt istasyonunun yan tarafında köpek aramaya çıkan Ulus Çeliker ve Murat Kurt, iddiaya göre gece görevlisi Ercan Yeşildağlı’nın ağzını bantla kapattı. Tabanca ile tehditte bulunan Çeliker ve Kurt, görevlinin el ve ayaklarını bağladıktan sonra üzerindeki 3 bin 500 YTL’yi aldı. Yeşildağlı’nın üzerinden çıkan anahtarı alarak akaryakıt istasyonuna geçen Çeliker ile Kurt'un kasayı açarak görevlinin emanete bıraktığı sürücü belgesi ile burada bulunan bir miktar parayı da alarak kaçtı. 
     Kendi çabalarıyla el ve kollarındaki bağı çözen Ercan Yeşildağlı, polisi aradı. Yeşildağlı’nın verdiği eşkal üzerine araştırmalarını yoğunlaştıran polis önce Murat Kurt’u, daha sonra da öğretmen Ulus Çeliker’i yakaladı. 
     Ağır Suçlar Büro Amirliği’nde sorgulanan öğretmen Çeliker, kredi kartı borçları nedeniyle eşi ve çocuğundan ayrılma aşamasına geldiğini, banka borçlarını kapatmak için soygunu yaptığını itiraf etti. Ulus Çeliker ve Murat Kurt, sevk edildikleri Sulh Ceza Mahkemesi tarafından tutuklanarak Erzurum E Tipi Cezaevi'ne konuldu. 
     
     EĞİTİM CAMİASINI ÜZDÜ 

     Yakınlarının verdiği bilgiye göre öğretmen Ulus Çeliker, iki ayrı bankadan aldığı kredi kartları ile alışveriş yaptı. Borçlarını ödeyemediği için faizlerle birlikte 8 bin YTL’yi bulan Ulus Çeliker, bunalıma girdi. Ev kadını olan eşi Sevgi ile sorunlar yaşayan Ulus Çeliker bir kızları olmasına karşın 6 ay kadar önce boşanmak için Aile Mahkemesi'ne başvurdu. 
     Öğretmen Ulus Çeliker’in akaryakıt istasyonunda gasp yaptığı için tutuklanması Milli Eğitim camiasında bomba etkisi yarattı. Ilıca Çok Programlı Lise Müdürü Ahmet Lütfü, 7 yıllık felsefe öğretmeni olan Ulus Çeliker’in 4 yıldan bu yana okullarında görev yaptığını söyledi. Konyalı olan Çeliker’in kredi kartı borcu nedeniyle bunalıma girdiğini söyleyen Lise Müdürü Ahmet Lütfü, öğretmenin 2 haftadan beri sürekli sağlık raporu alarak okula gelmediğini söyledi. 
     Öğretmen Çeliker’in maaşına Erzurum 1 ve 2’nci İcra Müdürlüğü tarafından haciz konulduğunu belirten Lise Müdürü Ahmet Lütfü, Ulus Çeliker, iyi bir öğretmendi. Kredi kartlarının borçları onu psikolojik çöküntüye uğrattı. Ancak, yine de böyle bir şey yapacağı aklımızın ucundan dahi geçmezdi. Bir öğretmenin böyle bir olaya karışması son derece üzücü'' dedi. 
     
</TEXT>
</DOC>
