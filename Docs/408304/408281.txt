<DOC>
<DOCNO> 408281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/son/sontur20.html </URL>
<DATE> 2005/12/31/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Uludağ'da yılbaşı yoğunluğu... 
</HEADLINE>
<TEXT>

     Türkiye'nin önemli kış turizmi merkezlerinden Uludağ, yeni yıla karlar altında girmek isteyen tatilcilerin akınına uğradı. 
     Uludağ'a dün akşamdan itibaren gelmeye başlayan tatilciler günü pistlerde kayak yaparak değerlendirirken, işletmeciler de hummalı bir şekilde ''yılbaşı balosu'' hazırlıklarını sürdürüyor. 
     ''Beyaz cennet''teki otellerin yeni yıl kutlamaları nedeniyle otel girişlerindeki güvenlik önlemlerini artırdıkları gözlenirken, bölgede zaman zaman etkili olan sis yüzünden kayakseverler zor anlar yaşıyor. 
     Uludağ Otelciler Birliği Başkanı ve Ağaoğlu My Resort'un sahibi Ali Ağaoğlu, otellerin yılbaşı doluluk oranlarının yüzde 90 olduğunu, bunların yarısını da yabancı özellikle Rus turistlerin oluşturduğunu belirterek, ''Uludağ'da yeni yıla girmek ayrıcalıktır, bunu artık yerli turistler kadar yabancı turistler de farkında'' dedi. 
     Yılbaşında yabancı ve Türk müşterilere ayrılan yatak sayısının eşit olduğunu, ancak yeni yıldan sonra yabancı müşterilerin ağırlıkta olacağını anlatan Ağaoğlu, sezon sonuna kadar 6 bin turisti ağırlayacaklarını, Rus turistlerin yanı sıra İngiltere, Almanya, Fransa'dan da turist geleceğini söyledi. 
     Uludağ'a ilk kez geldiğini bildiren Rus uyruklu Ekaterina Kosareva 20 , ''Uludağ gerek tesisleri gerek hizmet kalitesiyle mükemmel. Fiyatlarınız ülkemize göre çok uygun ve en önemlisi Türk insanı güleryüzlü ve misafirperver. Güzel bir tatil geçiriyoruz'' diye konuştu. 
     Bu arada, bu gece oteller bölgesinde açık alanda düzenlenecek yılbaşı partisine katılmak için taksiyle Uludağ'a çıkmak isteyenler, taksi duraklarında uzun kuyruklar oluşturdu. 
     
</TEXT>
</DOC>
