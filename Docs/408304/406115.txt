<DOC>
<DOCNO> 406115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sontur48.html </URL>
<DATE> 2005/12/23/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
Pazar günü Kadıköy'de bazı yollar trafiğe kapatılacak 
</HEADLINE>
<TEXT>

     Kadıköy İskele Meydanı'nda 25 Aralık Pazar günü yapılacak açık hava toplantısı nedeniyle bazı yolların trafiğe kapatılacağı bildirildi. 
     İstanbul Emniyet Müdürlüğü Basın ve Halkla İlişkiler Şube Müdürlüğü'nden yapılan yazılı açıklamaya göre, saat 10.00'dan, miting bitimine kadar, Rıhtım Caddesi ile Boğa Meydanı'ndan Rıhtım Caddesi'ne kadar tüm yol trafiğe kapalı olacak. 
     Söğütlüçeşme Caddesi'nden Rıhtım'a inen ara sokaklar ise ihtiyaç duyulduğunda trafiğe kapatılacak. 
     Bu yolların trafiğe kapatılmasıyla, Tıbbiye Caddesi'nden gelen trafik akımı Burhan Felek Caddesi'nden E-5 Karayolu ile Behiçbey Sokak'tan İbrahimağa ışıklar istikametine yönlendirilecek. 
     Söğütlüçeşme Caddesi'nden gelen sürücüler ise Altıyol Boğa Meydanı'ndan Rıhtım'a inmeleri engellenerek, Kuşdili Caddesi ve Salı Pazarı istikametine gitmeleri sağlanacak. 
     Moda'dan gelen trafik akışı da Mühürdür Kavşağı'ndan geri döndürülecek. 
     
</TEXT>
</DOC>
