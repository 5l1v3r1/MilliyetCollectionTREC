<DOC>
<DOCNO> 400437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/sondun14.html </URL>
<DATE> 2005/12/04/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
5 Suriyeli Hariri suikastinde ifade vermek için Viyana'ya gitti 
</HEADLINE>
<TEXT>

     Eski Lübnan Başbakanı Refik Hariri'nin öldürülmesiyle ilgili BM soruşturması çerçevesinde ifade vermeye çağrılan 5 Suriyeli yetkili, Avusturya'nın başkenti Viyana'ya gitti. 
     Diplomatik kaynaklar, BM müfettişleri tarafından geçen hafta ertelenen sorgulamanın planlandığı gibi yarın başlayacağını, Viyana'ya çağrılan Suriyeli yetkililere avukatlarının da eşlik ettiklerini söylediler. 
     İfade vermeye gidenler hakkında Suriye'de resmi bir açıklama yapılmazken, bazı kaynaklar, bu kişilerin Suriye'nin Lübnan'daki eski istihbarat şefi Korgeneral Rustom Gazali, Korgeneral Tafer Yusuf, Kongeneral Abdülkerim Abbas ve Gazali'nin yardımcısı Cemia Cemia ile bir sivil olduklarını belirttiler. 
     Şam yönetimi, Hariri suikastıyla ilgili BM soruşturması çerçevesinde Suriyeli yetkililerin BM'nin Viyana'daki merkezinde ifade vermesini, sorgulamanın ardından bu kişilerin Şam'a dönmelerine izin verileceği güvencesini aldıktan sonra kabul etmişti. 
     Hariri'nin öldürülmesiyle ilgili Alman savcı Detlev Mehlis başkanlığında soruşturma yürüten BM heyetinin, Ekim ayında açıklanan raporunda, 14 Şubat'ta düzenlenen Hariri suikastına Suriyeli ve Lübnanlı istihbarat servislerinin karıştığı ima edilmişti. BM, Suriye'den soruşturma konusunda işbirliği yapmasını istemişti. 
     Lübnan kaynakları, Mehlis'in geçen ay 6 Suriyeli yetkiliyi sorgulama talebinde bulunduğunu söylemişti. 
     Öte yandan, Lübnan'ın dün, BM Genel Sekreteri Kofi Annan'dan, Hariri'nin öldürülmesiyle ilgili BM soruşturmasının süresinin 6 ay uzatılmasını istediği bildirildi. 
     Başbakanlık'tan yapılan açıklamada, Başbakan Fuad Sinyora'nın dün Annan'a telefon ederek, 15 Aralık'a kadar sürmesi planlanan soruşturmanın 6 ay uzaltılması talebini ilettiği kaydedildi. 
     
</TEXT>
</DOC>
