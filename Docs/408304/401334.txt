<DOC>
<DOCNO> 401334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sondun55.html </URL>
<DATE> 2005/12/07/ </DATE>
<TIME> 21.20 </TIME>
<AUTHOR>  </AUTHOR>
<HEADLINE>
Mısır'daki genel seçimler kanlı bitti 4 ölü 
</HEADLINE>
<TEXT>

     Mısır'da genel seçimlerin son turu yapıldı. 
     Genel seçimlerin üçüncü aşamasının bugün yapılan ikinci turunda sandıklar tsi 19.00'da kapandı. 
     Kuzeydeki liman kenti Dimyat'ta polisle aşırı dinci militanlar arasında çıkan çatışmalarda 4 kişinin öldüğü bildirildi. 
     Mısır'da parti kurması yasaklanan Müslüman Kardeşler örgütünün yandaşları, güvenlik güçlerinin seçimi kazanmamaları için sandık başına gitmelerini engellediğini savundu. 
     Mısır'da ilk turu 9 kasımda yapılan seçimlerde şimdiye kadar çıkan şiddet olaylarında 7 kişinin öldüğü bildiriliyor. 
     Devlet Başkanı Hüsnü Mübarek'in Ulusal Demokrat Partisi'nin parlamentodaki çoğunluğu sürerken, yasaklı olması nedeniyle bağımsız adaylarıyla seçimlere giren Müslüman Kardeşler örgütü, önceki seçimlere göre sandalye sayısını 5 katı artırarak parlamentoya 76 üye sokmayı garantiledi. 
     Örgüt, bugünkü seçimlerden sonra 15 ila 20 arasında daha sandalye kazanmayı beklediklerini, ancak bunun güvenlik güçlerinin insanların oy kullanmaya izin vermesine bağlı olduğunu bildiriyor. 
     İçişleri Bakanlığı da yayımladığı bildiride, güvenlik güçlerinin seçmenlerin oy kullanmasını engellediği iddialarının yalanlayarak, güvenlik güçlerinin seçmenlerin güvenliğini sağladığını, şiddet olaylarının sorumlusunun ise Müslüman Kardeşler olduğunu açıklandı. 
     Bildiride, Dimyat'taki çatışmalarda 4 kişinin vurularak öldürüldüğü belirtildi, ancak ateşi kimin açtığı bildirilmedi. 
     Görgü tanıkları, Dimyat'ta aşırı dinci militanların güvenlik güçlerine molotof kokteyli attığını, militanlarla güvenlik güçleri arasında şiddetli çatışmaların olduğunu ifade etti. 
     
</TEXT>
</DOC>
