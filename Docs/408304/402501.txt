<DOC>
<DOCNO> 402501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/son/soneko07.html </URL>
<DATE> 2005/12/11/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Altın sektörü tasarımla pazar payını artıracak... 
</HEADLINE>
<TEXT>

     Durmuş Ali Başkan 

Yılın 11 aylık döneminde, toplam 983 milyon dolarlık altın ihracatı gerçekleştiren kuyumculuk sektörünün, artık ''tasarımla ses getirmek'' ve pazar payını artırmak için çalışmalara yoğunluk verdiği bildirildi. 
     İstanbul Değerli Maden ve Mücevherat İhracatçıları Birliği İMMİB Yönetim Kurulu Başkanı ve Atasay Kuyumculuk Üst Yöneticisi CEO Cihan Kamer, AA muhabirine yaptığı açıklamada, Ocak-Kasım dönemindeki mücevherat ihracatının tüm mal grupları toplandığında, önceki döneme oranla yüzde 16'lık bir artış göstererek 983 milyon dolara ulaştığını söyledi. 
     Altın olarak bakıldığında ise ihracatın geçen yılın aynı dönemine göre yaklaşık yüzde 19'luk bir artışla 910 milyon dolara ulaştığını vurgulayan Kamer, ''İhracatın, yıl sonu itibariyle 1.1 milyar dolar civarında olmasını bekliyoruz. Bunların önemli bir bölümünü de 14 ayar ürünler oluşturuyor'' dedi. 
     Kamer, ihracatın yüzde 30'undan fazlasının ABD'ye yapıldığını, bunu sırasıyla Birleşik Arap Emirlikleri, İtalya, Rusya, Libya, Litvanya, İspanya ve İtalya'nın takip ettiğini bildirdi. 
     
     TASARIMLARLA SES GETİRMEK 
     İhracattaki artışın bu yıl da devam etmesinin sevindirici olduğunu anlatan Kamer, şöyle konuştu 
     ''Yurtdışı piyasalarda yaşanan gelişmelerin sektörümüzde ve ticaretimizde yarattığı zorluklara rağmen artışın sürdürülmesi sevindirici ve ümit vericidir. Altın fiyatlarının uzun zamandır görülmeyen noktalara gelmesinin, perakende piyasada talep eksilmesine sebep olabileceği düşünüldüğünde, her şeye rağmen yüzde 16'lık ihracat artışının sektöre moral vereceğine inanıyorum. 
     Bununla birlikte hep ifade ettiğimiz, dünya liderliği hedefini yakalamak için, kendi içimizde yapmamız gereken önemli işler mevcudiyetini muhafaza etmektedir. 
     Ürün kalitesi ve rekabetçiliği ile dünya ticaretinde çok önemli bir noktaya gelen Türk kuyumculuğu, artık tasarımlarıyla da ses getirmek zorundadır. Bu elbette bu günden yarına yakalanabilecek bir olgu değildir ama sektör olarak bu yolda ciddi mesafeler kat etmeye başladık ve gelecek için yatırımlar yapmaya devam ediyoruz. 
     Sektörün markalaşması için dünya genelinde başlattığımız çalışmalara devam edeceğiz, bunların meyvelerini yakın bir zamanda toplayabileceğimizi ümit ediyoruz.'' ÖTV konusunun sektörün büyük bir atılım yapması önünde ciddi bir engel teşkil ettiğini ifade eden Kamer, ''Teşvik mevzuatındaki eksikliklerin giderilmesi sektörümüz için önemli sonuçlar doğuracaktır. Bizler çalışmalarımıza devam ederken, adımlarımızı daha hızlı atabilmek için biraz daha desteğe ihtiyaç duyuyoruz'' dedi. 
     
</TEXT>
</DOC>
