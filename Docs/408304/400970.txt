<DOC>
<DOCNO> 400970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sondun27.html </URL>
<DATE> 2005/12/06/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Meçhul asker anıtı patlamada yıkıldı 
</HEADLINE>
<TEXT>

     Gazze'de meydana gelen patlamada, Meçhul Asker anıtının yıkıldığı bildirildi. 
     Filistin İçişleri Bakanlığı, patlamaya bir İsrail uçağından atılan füzenin yol açtığını kaydetti. İsrail ise patlamanın sorumluluğunu reddetti. 
     Bölgeden gelen haberlerde, olay yerindeki bazı Filistinlilerin de patlamayla ilgili olarak İsrail'i suçladığı, bazılarının ise patlamadan, heykelin dinen yasak olduğu görüşündeki aşırı dincilerin sorumlu olabileceğini düşündüğü kaydedildi. 
     Bir gömütü bulunmayan, İsrail ile çatışmalarda ölen Mısırlılar ve Filistinlilere adanan anıt, 1956 yılında Gazze'nin yönetimini elinde bulunduran Mısır tarafından inşa edilmişti. Meçhul Asker anıtı, Gazze'nin 1967 Ortadoğu Savaşı sırasında işgalinden sonra İsrail askerleri tarafından yıkılmıştı. Filistin'in efsanevi lideri Yaser Arafat da 1993'te Gazze'ye dönüşünden sonra anıtın yeniden inşa edilmesi talimatını vermişti. 
     İsrail güçleri, 38 yıl süren işgalin ardından geçen eylülde Gazze'den çekilmişti. 
     
</TEXT>
</DOC>
