<DOC>
<DOCNO> 404802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sontur09.html </URL>
<DATE> 2005/12/19/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Kemerburgaz ve Ayazağa'da dere taştı .. Mahsur kalan 10 kişi kurtarıldı 
</HEADLINE>
<TEXT>

     İstanbul’daki elverişsiz hava koşulları nedeniyle Kemerburgaz ve Ayazağa’da meydana gelen dere taşmaları sonucu mahsur kalan 10 kişi, sivil savunma ve itfaiye ekiplerince kurtarıldı. 
     Kemerburgaz-Göktürk yolu kenarındaki derenin taşması sonucu oturdukları evin alt katını su basan ve bu nedenle dışarı çıkamayan Kar ailesinin kurtarılması için olay yerine Sivil Savunma Müdürlüğü’ne bağlı ekipler sevk edildi. 
     Yaklaşık 1.5 metre yükselen suya bot indirerek Kar ailesinin mahsur kaldığı binaya ulaşan ekipler, bota aldıkları Sezia Kar, eşi Meryem Kar ve çocukları Kübra ile Semra Kar’ı yakınlarının bulunduğu bölgeye getirdi. 
     İtfaiye ekipleri de aynı bölgede yolun suyla kaplanması nedeniyle bir takside mahsur kalan 2 kişiyi kurtardı. Burada, taksiyle birlikte bir otomobil de suyun içinde kaldı. 
     Ayazağa’da ise Cendere’nin taşması sonucu, Eker Süt Ürünleri Fabrikası’nda mahsur kalan 4 işçi, itfaiye ekiplerince botla tahliye edildi. 
     Cendere Yolu’nun bir bölümünün dere taşması sonucu su altında kalması üzerine Kemerburgaz tarafı jandarma, Ayazağa tarafı da polis ekiplerince gece boyunca trafiğe kapatıldı. 
     
</TEXT>
</DOC>
