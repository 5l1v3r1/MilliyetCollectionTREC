<DOC>
<DOCNO> 407638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/soneko42.html </URL>
<DATE> 2005/12/29/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
İzmir, vergi tahsilatı oranında birinci 
</HEADLINE>
<TEXT>

     İzmir Vergi Dairesi Başkanı Mustafa Bulut, 2005 yılı 11 aylık döneminde geçen yılın aynı dönemine göre vergi tahsilat oranında yüzde 20.36 artış sağlanan İzmir'in bu alanda Türkiye birincisi olduğunu söyledi. 
     Bulut, Ege Sanayiciler ve İşadamları Derneği'nde ESİAD gelir idaresinde yeniden yapılanmanın tanıtımı amacıyla düzenlenen toplantıda, İzmir'in 2005 yılındaki vergi performansını anlattı. 
     Yılın 11 aylık dönemi için 11.6 milyar YTL'lik vergi tahakkuk ettirilen İzmir'deki mükelleflerden 10.6 milyar YTL vergi tahsil edildiğini dile getiren Bulut, şöyle konuştu 
     ''Tahakkuk tahsilat oranı yüzde 90'ın üzerinde. 2003 yılından önce bu oran Türkiye ortalamasının bir kaç puan altındaydı, şimdiyse bir kaç puan üzerine çıktı. İzmir, vergi konusunda son 2-3 yılda büyük bir ilerleme kaydetti. 
     Bu artışta Torbalı'daki sigara fabrikalarının katkısı çok yüksek. Bu oran, İzmir'in ekonomisindeki canlanma ya da vergi yapılanmasında iyileşme olarak da yorumlanabilir. Tahsilat oranında ise geçen yılın aynı dönemine göre yüzde 20.36 reel artış var. Bu çok ciddi bir artış. İzmir, bu artışla Türkiye birincisi durumundadır.'' 
     
     KURUMLAR VERGİSİ GELİRLERİ 
     Bulut, toplanan vergi içinde 5.5 milyar YTL ile en yüksek payın dolaylı vergilerden kaynaklandığını, 2.1 milyar YTL'nin beyana dayalı toplandığını, bir süre önce indirim yapılan kurumlar vergisinde ise 500 milyon YTL toplanabildiğini ifade etti. 
     Kurumlar vergisinin toplam vergi geliri içinde çok önemli bir yeri olmadığına işaret eden Bulut, ''Vergi oranlarının inmesi gelirimizde önemli bir etki yaratmayacak. Bilakis kurumlar vergisi tahsilatının önümüzdeki sene daha fazla olacağını inanıyorum'' diye konuştu. 
     Tahakkuk-tahsilat oranında İzmir'in Kocaeli ve az bir farklı Ankara'nın ardından 3. sırada olduğunu dile getiren Bulut, bölgelerin performansını değerlendirmede önemli olan kriterin vergi tahsilatındaki artış oranı olduğunu söyledi. 
     Bulut, vergi dairelerinin yeni yapılanması hakkında bilgi vererek yakın bir dönemde İzmir'deki sivil toplum kuruluşları ve vergi dairesi arasında bir platform oluşturacağını kaydetti. 
     3''er aylık dönemde bir araya gelecek platformun vergi dairelerine eksikleri konusunda uyarıcı olacağını dile getiren Bulut, gelecek dönemde kayıtdışı ekonomiyle yapılacak mücadele ve özellikle denetimler konusunda platformdan destek alacaklarını sözlerine ekledi. 
     
</TEXT>
</DOC>
