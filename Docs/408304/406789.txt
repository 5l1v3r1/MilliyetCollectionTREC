<DOC>
<DOCNO> 406789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sontur38.html </URL>
<DATE> 2005/12/26/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
THY Uçakta kablo yanması söz konusu değil 
</HEADLINE>
<TEXT>

     Türk Hava Yolları THY , 24 Aralık 2005 Cumartesi günü tarifeli Kars-İstanbul seferini yapan RJ 100 tipi 
     uçağın Erzurum Havalimanı’na acil iniş yapmasıyla ilgili "uçakta kısa devre sonucu kabloların yanmasının kesinlikle söz konusu olmadığını" bildirdi. THY Basın Müşaviri Ali Genç tarafından yapılan yazılı açıklamada, "uçak Erzurum üzerine geldiği sırada 5ABC - 6ABC koltukları arasında bir koku hissedildiği, bunun üzerine uçağın Erzurum Havalimanı’na indirildiği" belirtildi. Teknik ekibin yaptığı incelemede kokuya neden olabilecek herhangi bir bulguya rastlanılmadığı vurgulanan açıklamada, uçağın, uçuşuna engel bir durum olmamasına rağmen, yolcu almadan İstanbul’a getirildiği ifade edildi. İstanbul’da uçağın yeniden kontrol edildiği ve yine kokuya neden olabilecek bir durumla karşılaşılmadığı belirtilen açıklamada, şunlar kaydedildi "Yapılan teknik kontrollerde sadece kokuya dayalı bir inceleme değil, ayrıntılı bir araştırma yapılarak, motor, hava ve elektrik sistemleri incelenmiş, uçuşa engel herhangi bir durum tespit edilememiştir. Bunun üzerine uçak tarifeli seferlerine yeniden verilmiştir. Haberlerde sözü edilen ilk incelemede kokpitteki bazı kabloların kısa devre sonucu yandığı ve RJ 100 tipi uçağın yola devam edemeyecek halde olduğu ortaya çıktı ifadeleri tamamen yanlış bilgiye dayanmaktadır. Uçakta kısa devre sonucu kabloların yanması kesinlikle söz konusu değildir. Kaldı ki böyle bir olayda yüzlerce sigorta ile kontrol edilen sistemin uyarı vermesi gerektiği de bilinen bir durumdur. THY, uçuş emniyeti söz konusu olduğunda en ince ayrıntıya bile hassasiyetle yaklaşmaktadır. Yaşanan son olayda da kokpit ekibimiz bütün ihtimalleri göz önünde bulundurarak hemen Erzurum Havalimanı’na iniş yapmıştır. Yanlış bilgilere dayalı ve doğrularla bağdaşmayan ifadelerin kullanılması havayoluyla seyahat eden insanların tedirginliğine neden olabilecek, havacılık sektörüne zarar verecektir." 
     
</TEXT>
</DOC>
