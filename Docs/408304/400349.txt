<DOC>
<DOCNO> 400349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/ekonomi/eko03.html </URL>
<DATE> 2005/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Konut kredisinde bunlara dikkat 
</HEADLINE>
<TEXT>


Pursantajlı, yani inşaat şirketi ve bankanın anlaşarak alıcıya kredi kullandırdığı sistemde faiz yükü daha düşük. Kredi kullanırken, sadece faiz değil, sigorta, ekspertiz, komisyon gibi masraflara da dikkat etmek gerekiyor. İcradan satışa girecekleri yüzde 29 oranında vergi yükü bekliyor 

TEBERNÜŞ KİREÇCİ 

Yüzde 1'e doğru inen faiz rekabeti konut kredilerinin cazibesini artırdı. Ama tüketicilerin konut kredisi kullanırken bilinçli olmaları gerekiyor. Örneğin 'pursantajlı' kredilerde daha uygun borçlanmak mümkün. Bunun için yeni bir projeden konut alacakların, kredinin 'pursantajlı' olup olmadığını öğrenmesi gerekiyor. 

Sigorta primleri Yukarıda sıralanan kesintilerden hayat sigortası, DASK ve konut sigortası, müşterilerden yıllık olarak isteniyor. Bunun için bunların priminin ne kadar olduğu ayrıca önemli. Sigorta primleri yaşa, gelir seviyesine, konutun bulunduğu bölgenin deprem riskine ve konut fiyatlarına göre değişir. Pursantajlı kredi avantajlı Pursantajlı kredi, 'inşaat şirketinin bir banka ile anlaşarak, inşaat finansmanını, konut satın alanların kredileriyle finanse etmesi' anlamına geliyor. Diyelim ki 20 yıllık kredi kullandınız. Projeniz 18 ayda bitecek. Ödediğiniz peşinat çoğu zaman arsa payı olarak inşaat şirketinin oluyor. Banka inşaat şirketine çekilen kredileri bir defa da ödemiyor. Tıpkı devlet müteahhitliğinde olduğu gibi aylık hakediş yöntemiyle kredi veriyor. Böylece aylık kredi faizleri daha düşük oluyor. Normal konut kredisi kullanıldığında aylık faiziniz 1.10 civarındaysa bu yöntemle aylık 0.75 ile 0.80 arasında kredi kullanılabiliyor.İcradan satışta vergi yüksek İcradan satışlarda yüzde 18'i KDV ve yüzde 11'i ceza ve tevkif evleri kesintisi olmak üzere yüzde 29'luk kesinti var. Bu da 100 bin YTL'lik konutta 29 bin YTL anlamına geliyor. Banka komisyonuna dikkat Kredi uygulamalarına baktığımızda bazı bankaların yüzde 0.5 ile 2 arasında değişen oranlarda komisyon aldığı görülüyor. Bunlar diğer komisyon ve ücretlerden ayrışan kredi komisyonu denen ücretler ve onaylanan kredi tutarına göre belirleniyor . Ancak alan bankalar ismine her zaman kredi komisyonu demediği için tüketicinin kredi tutarına göre değişen sigortalar dışında kalan ödemelerinin toplamına bakmaları gerekiyor.Kredi verecek kuruluşlar artacak Şimdilik sadece bankalar ve BDDK'nın izin verdiği kuruluşlar konut kredisi kullandırıyor. Mortgage geldiğinde ise BDDK'dan yetki alan her kuruluş kredi kullandırabilecek. Bu rekabetle birlikte yüzlerce alternatif ürün gelecek.Ücret kalemlerini öğrenin Kredi kullananlardan şu ücretler isteniyor Komisyon, BSMV, dosya parası, istihbarat ücreti, başvuru ücreti, ekspertiz ücreti, işlem ücreti, konut sigortası, hayat sigortası ve DASK. Kredi kullanacağınız bankaların bunların hangilerini istediğini araştırın. Ayrıca hangisine ne kadar istediğini de... Çünkü bunlar için istenilen rakamlar bankasına göre değişiyor. Hayat sigortasından şaşmayın Ucuzluğu dolayısıyla bazı bankalar, kredi verenlere hayat sigortasını zorunlu tutmuyor. Ferdi kaza sigortasını da kabul ediyor. Ferdi kaza sigortasında primler daha düşük. Ama kapsamı sınırlı. Kredi kullanan vefat ettiğinde, vefat nedeni ferdi kaza sigortası kapsamında değilse, banka kredi borcunu kapatmak için evi satışa çıkarmak zorunda. Hayat sigortasında ise 100 bin YTL'lik kredi kullanan birisinin vefat etmesi durumunda, sigorta şirketi borcu kapatıyor. Ayrıca ödenen ana parayı - diyelim ki 20 bin YTL olsun - yakınlarına veriyor. 

</TEXT>
</DOC>
