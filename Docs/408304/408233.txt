<DOC>
<DOCNO> 408233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/son/sonsiy02.html </URL>
<DATE> 2005/12/31/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Meclis'te milletvekillerine uyandırma servisi başladı... 
</HEADLINE>
<TEXT>

     Zaman zaman uyuyan milletvekilleri görüntülerinin objektiflere takılmasından rahatsız olan TBMM Başkanvekili İsmail Alptekin, yönettiği birleşimlerde kavaslar aracılığıyla uyuyanları uyandırmaya başladı. İngiliz milletvekilleri ise bu işi 600 dolarlık saatler takarak çözmeye başladı. 
     ANKA’nın edindiği bilgiye göre, TBMM Başkanvekili Alptekin, aldığı kararı bütçe görüşmelerinin yapıldığı uzun birleşimlerde hayata geçirdi. Sabah 5.30’lara kadar süren kimi görüşmelerde Alptekin ve birleşimde görevli olan Başkanlık Divanı üyeleri uyuyan bir milletvekilini farkettiklerinde, kavaslar aracılığıyla onun uyandırılmasını sağladı. Tabii bazen de uykuya yenik düşen milletvekillerinin uyandırıldıktan sonra, arka sıralara geçerek "gözlerini dinlendirmeye" devam ettikleri de dikkatlerden kaçmadı. Bu uyandırma işlemi sırasında doğal olarak bazı milletvekillerininin duruma eğlenceli tepkiler verdiği de belirtiliyor. 
     
     İNGİLİZLER UYUMAMAK İÇİN 600 DOLARLIK SAAT TAKIYOR 
     Öte yandan İngiliz milletvekillerinin de benzeri sorunları yaşamaması için geçtiğimiz günlerde Philip Stein Teslar şirketi tarafından özel bir saat geliştirildi. Şimdiden 26 milletvekilinin takmaya başladığı söz konusu saat Londra’da, Chiron Clinic tarafından test edilerek, onaylandı. Elektro-manyetik çipi bulunan saat sayesinde, tansiyon düşürülüyor, strese bağlı baş ağrısı önleniyor ve geceleri derin uykuya geçiş sağlanıyor. 
     Elektronik aletlerin yarattığı manyetik kirliliği de minimuma indiren saati kullanan milletvekilleri, geceleri rahatça uyuduğu için Avam Kamarasında uyuklamak zorunda kalmıyor. 

ANKA 
     
</TEXT>
</DOC>
