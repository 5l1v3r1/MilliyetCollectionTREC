<DOC>
<DOCNO> 407444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sontur52.html </URL>
<DATE> 2005/12/28/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Okul gezisi mahkemelik oldu 
</HEADLINE>
<TEXT>

     Isparta’daki bir ilköğretim okulu öğretmeni hakkında, Çanakkale Şehitliği gezisini, Türkiye Seyahat Acenteleri Birliği TÜRSAB üyesi bir acente aracılığıyla yapmadığı gerekçesiyle dava açıldı. 
     AA muhabirinin aldığı bilgiye göre, Isparta’daki bir ilköğretim okulunun öğretmenlerinden Y.A, kendisine verilen görev üzerine Çanakkale Şehitliği’ne gezisi düzenledi. Geziye katılan öğrencilerin bulunduğu 5 otobüs, 13 Mayıs 2005’te yola çıktı. 
     Denizli’de trafik polislerince yapılan kontrollerde, otobüslerin trafik açısından eksiği görülmedi. Ancak Denizli Kültür ve Turizm Müdürlüğü ekipleri, otobüslerin TÜRSAB üyesi bir seyahat acentesine bağlı olmadığını belirlediler. 
     Gerekli tutanağın düzenlemesinin ardından, Cumhuriyet Savcılığı’na, öğretmen ve otobüs şirketi yetkilileri hakkında suç duyurusunda bulunuldu. 
     Isparta Cumhuriyet Savcılığı tarafından, işletme belgesiz tur düzenlemek suretiyle 1618 Sayılı Yasa’ya aykırı davrandıkları gerekçesiyle öğretmen Y.A. ile otobüs şirketi görevlileri hakkında dava açıldı. 
     
     İL MİLLİ EĞİTİM MÜDÜRÜ YILMAZ 
     Isparta İl Milli Eğitim Müdürü Tacettin Yılmaz, gazetecilere yaptığı açıklamada, geziye tüm öğrencilerin katılabilmesi için okul yöneticilerinin, otobüsleri kendi imkanlarıyla bulduklarını ve fiyatın en düşük seviyede tutulması için çaba gösterdiklerini söyledi. 
     Öğrencileri taşıyan otobüsün Çanakkale’ye seyir halindeyken Denizli sınırlarında durdurulduğunu ve tutanak düzenlendiğini belirten Yılmaz, "Bugüne kadar da Isparta’da böyle bir olay yaşanmamış. Tüm gayretlerimize rağmen şimdi öğretmenimiz mahkemelik oldu. Çok üzgünüz" dedi. 
     İlk duruşmanın, 24 Ocak 2006’da yapılacağı öğrenildi. 
     
</TEXT>
</DOC>
