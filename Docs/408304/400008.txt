<DOC>
<DOCNO> 400008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sonsiy16.html </URL>
<DATE> 2005/12/02/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Kapatılan FP'nin AİHM'e başvurusu geri çekildi 
</HEADLINE>
<TEXT>

     Saadet Partisi Genel Başkan Vekili Recai Kutan, kapatılan Fazilet Partisi FP adına Avrupa İnsan Hakları Mahkemesi’ne AİHM açtıkları davayı "Mahkeme’nin adaletine güvenilmeyeceği inancıyla geri çektiklerini" açıkladı. 
     Kutan, kapatılan FP’nin yöneticileri ile birlikte Aktif Metropolitan Otel’de basın toplantısı düzenledi. 
     Anayasa Mahkemesi tarafından kapatılan bazı partilerin 1991 yılından itibaren AİHM’e başvuruda bulunmaya başladıklarına dikkati çeken Kutan, bu partilerden terörü destekleyenlerin dahi haklı görüldüğünü, RP’nin başvurusunun ise "hakla, hukukla ilgilisi olmayan şekilde reddedildiğini" savundu. 
     Kutan, "AİHM’in Terörist başı Abdullah Öcalan hakkında Türkiye’de DGM tarafından verilen mahkumiyet kararıyla ilgili başvuruda bir ay içinde ’yürütmenin durdurulması’ daha sonra ’davanın yeniden görülmesi’ gerektiği yönünde karar verdiğini, ancak kapatılan RP’nin Genel Başkanı Necmettin Erbakan hakkında DGM’nin verdiği mahkumiyet kararıyla ilgili yürütmenin durdurulması talebini ise reddettiğini" ifade etti. 
     FP’nin kapatılması davasıyla ilgili olarak AİHM’e yaptıkları başvurunun RP hakkındaki Büyük Daire kararı açıklanmadan önce olduğuna dikkati çeken Kutan, Mahkeme’nin son olarak Leyla Şahin davasıyla ilgili kararını da eleştirdi. Kutan, şöyle devam etti 
     "AİHM, Avrupa kültürünün ürünü olan faşist ve aşırı sosyalist kişi ve kurumların en kırıcı söz ve davranışlarını daima hoşgörür ve tasvip ederken, Avrupa’da yaşayan Müslümanların inançlarından dolayı maruz kaldıkları haksızlıklarla ilgili başvurular karşısında, Avrupa İnsan Hakları Sözleşmesi’nin 14. maddesindeki koruma güvencesine rağmen çifte standart uygulamak suretiyle sözleşme hükümlerini açıkça ihlal etmiştir. AİHM, gerek yargı adaleti, gerek sözleşme hükümleri açısından Müslümanlar tarafından yapılan başvuruları devamlı reddetmekte ve çifte standart uygulamalarıyla adil bir mahkeme olmadığını ortaya koymaktadır." 
     
     "AİHM İSLAM’A KARŞI ÖNYARGILI" 
     "AİHM’in evrensel bir din olan İslam’a karşı önyargılı olduğunu" savunan Kutan, "Gerek Refah davasında ve gerekse Leyla Şahin’in başörtüsü davasında çoğunluğun kararına muhalif üyelerin muhalefet şerhlerindeki hukuki açıklamalar dahi AİHM’in ne derece yanlı bir tutum içine düştüğünün açık delilidir" diye konuştu. 
     AİHM’in bu haliyle tüm insanlığın adalet ihtiyacını karşılamaktan, insanların ihlal edilen haklarını tarafsız bir tutumla korumaktan uzak bir konuma düştüğünü ifade eden Kutan, FP adına AİHM’e açtıkları ve 13 Ekim 2005 tarihinde sözlü duruşması yapılmış olan davayı geri çektiklerini bildirdi. 
     Recai Kutan, "Mahkeme’nin gerek RP, gerekse Leyla Şahin davasında verdiği yanlı kararla Müslüman toplumlar hakkında önyargılı olduğunun açıkça ortaya çıktığını ve Mahkeme’nin adaletine güvenilmeyeceği inancıyla davayı geri çektiklerini" söyledi. 
     Bir gazetecinin sorusu üzerine Türkiye’de artık anarşi ve teröre açık olarak karışmayan bir siyasi partinin kapatılamayacağını belirten Kutan, Saadet Partisi’nin kapatılması ihtimalini akıllarından bile geçirmediklerini ancak böyle bir durumla karşılaşsalar dahi AİHM’e başvurularının kesinlikle söz konusu olamayacağını kaydetti. 
     
</TEXT>
</DOC>
