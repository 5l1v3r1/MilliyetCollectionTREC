<DOC>
<DOCNO> 405533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/guncel/gun03.html </URL>
<DATE> 2005/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaspçı mesaiye 06.30'da başladı 
</HEADLINE>
<TEXT>


Havva Özgünkaya sabah saat 06.30'da saldırıya uğradı. Gaspçılar hem çantasını aldı, hem bacağından vurdu 

HALUK ATALAY İstanbul 

İstanbul Beyoğlu'nda biri maskeli iki kişi, çantasını aldıkları evli ve bir çocuk annesi Havva Özgünkaya'yı 34 tabancayla bacağından yaraladı. Özgünkaya, "Direnmediğim halde, hem çantamı aldılar hem de vurdular" dedi. 
Hasköy'de oturan Özgünkaya, Merter'de çalıştığı tekstil şirketine gitmek için dün saat 06.30 sıralarında yola çıktı. Servisin geçtiği caddeye doğru yürüyen Özgünkaya Piripaşa Mahallesi Göktuğ Çıkmazı'na geldiğinde, karşısına biri maskeli iki kişi çıktı. Maskeli kişi, ağzını kapatıp kafasına silah dayadığı Özgünkaya'nın çantasını alarak arkadaşına verdi. Bu kişi kaçarken, maskeli saldırgan Özgünkaya'nın bacağına bir el ateş ettikten sonra uzaklaştı. Bacağından yaralı halde evine dönen Özgünkaya, yakınları tarafından Okmeydanı Eğitim ve Araştırma Hastanesi'ne kaldırıldı. Hastanede tedavisi devam eden Özgünkaya'nın durumunun iyi olduğu bildirildi. 



</TEXT>
</DOC>
