<DOC>
<DOCNO> 407067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sonspo21.html </URL>
<DATE> 2005/12/27/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Mehmet Ali Yılmaz Mademki bu işin babası benim, sahiplenelim diyorum 
</HEADLINE>
<TEXT>

     Futbol Federasyonu'nun 19-20 Ocak tarihlerinde yapılacak genel kurulunda başkanlığa aday olduğunu açıklayan Mehmet Ali Yılmaz, ''Yönetim gidince kim başkan olacak düşünülmesin diye adayım'' dedi. 
     Eski Spordan Sorumlu Devlet Bakanı Mehmet Ali Yılmaz, 'Spor Meclisi' adlı dergiye verdiği demeçte, Türk spor kamuoyunun Futbol Federasyonu'nu başarısız bulduğunu belirterek, ''Başarısızlıklar devam ederken milli takımın başarısızlığı da bardağı taşıran son damla oldu'' dedi. 
     Türkiye'nin uluslararası alandaki imajının zedelendiğini savunan Yılmaz, ''FIFA'nın vereceği cezanın büyüklüğü-küçüklüğü tartışılmaya başlandı. Yıllardır değiştirmeye çalıştığımız Türkiye'nin imajını yeniden eski haline döndürdüler. Demek ki, bir olumsuzluk, bir başarısızlık var'' ifadelerini kullandı. 
     Futbol Federasyonu'nun özerkliğini kazanmasından sonraki ilk 10 yılın başarılı geçtiğini dile getiren Yılmaz, şöyle devam etti 
     ''Yeni bir başlangıç yapmanın zamanı geldi diye düşündüm. Benim özerkliği yaptığımdan bu yana 14 yıla yakın süre oldu. Bunun ilk 10 yılı iyiydi, ilk 10 yılda futbolumuzda büyük işler oldu. Çay içemez durumdayken şimdi 250 milyar masraf yapılabiliyor, tesisler yaptırılabiliyor. Futbolun kalkınması için tedbirler alınması lazımken bunu yapmıyorlar. Federasyonun kulüpler, hakemler, antrenörler ve oyuncular üzerindeki hakimiyetleri de hiç içaçıcı değil, dolayısıyla böyle bir çelişkiler yumağı içerisinde devam ediliyor. Dedik ki, bu böyle olmaz ben bunlardan kendimi sorumlu hissediyorum.'' 
     
     ''BU İŞİN BABASI BENİM'' 
     Mehmet Ali Yılmaz, Futbol Federasyonu'nun özerkleşmesine öncülük ettiğini belirterek, ''Madem ki bu işin babası benim, o zaman sahiplenelim diyorum. Eğer bu işleri siyaset belirleyecekse o zaman bir maddeyle, kanunla yapılır ve atamayla olur zaten. Biz de birşey söylemez yalnızca eleştiririz, deriz ki neden özerklik geri gitti '' yorumunu yaptı. 
     Hakem tayinlerine de değinen Yılmaz, ''Kimseyi bu işe karıştırmam. Federasyonların en büyük gücü hakem tayinleridir. Benim de en karşı olduğum iş kişilerin hakem tayin edebilmeleridir. Hakem atayamayan federasyon kendisini federasyondan saymıyor, yapacaklarının olmadığını sanıyor. Eğer bu adalet dağıtımı ise bunu sistem dağıtsın, kişiler dağıtmasın'' şeklinde konuştu. 
     
     ''FAZLA YABANCI OYUNCUYA KARŞIYIM'' 
     Yılmaz, şu an için Türk futbolunda fazla sayıda yabancı futbolcuya karşı olduğunu kaydetti. 
     Dünya futbolunda söz sahibi olunduğu zaman yabancı futbolcu sayısının serbest bırakılması gerektiğini vurgulayan Yılmaz, şöyle dedi 
     ''Ancak, kendi milli takımımızı yukarıya çıkarıp, kendi oyuncularımızı dünya pazarında rahatlıkla satabilir hale geldiğimiz zaman karşı yabancı sınırlamasına karşı değilim. Önce o konuma gelelim. Dikkat edin şu anda bizler yabancılara oyuncu satamıyoruz, hep alıyoruz, her takımda da 6 tane var. İkinci liglerde bile bir sürü var. Peki siz kaç tane vermişsiniz dışarıya Çok çok az.'' 
     
</TEXT>
</DOC>
