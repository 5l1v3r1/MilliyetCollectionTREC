<DOC>
<DOCNO> 403421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sonspo08.html </URL>
<DATE> 2005/12/14/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Fenerbahçeli Önder Turacı kaza geçirdi 
</HEADLINE>
<TEXT>

     Fenerbahçeli futbolcu Önder Turacı, cipine başka bir aracın çarpmasıyla meydana gelen kazayı yara almadan atlattı. 
     Hediye Devebakan yönetimindeki 34 AK 4050 plakalı otomobil, Beşiktaş Ebulullah Mardin Caddesi üzerinde seyir halinde olan FB'li futbolcu Önder Turacı'nın kullandığı SXU 439 plakalı cipe arkadan çarptı. 
     Önder Turacı, araçta bulunan yeğeni ile diğer araç sürücüsü Hediye Devebakan ve yanındaki kız arkadaşının yara almadan atlattığı kazada, her iki araçta da maddi hasar oluştu. 
     Olay yerine gelen polis, ifadelerine başvurmak üzere sürücüleri Levent Polis Merkezi'ne götürdü. 
     Bu arada, Fenerbahçe futbol takımı idari menajeri Volkan Ballı da polis merkezine geldi. 
     İfadesini verdikten sonra polis merkezinden ayrılan Önder Turacı, yeğeni ile yemek yedikten sonra evine giderken başka bir aracın kendi aracına arkadan çarptığını söyledi. 
     İdari menajer Ballı da Önder Turacı'nın izinli olması nedeniyle yemeğe çıktığını ve kendileri açısından bir sorun olmadığını bildirdi. 
     Alkol muayenesi yapılan sürücülerden Devebakan'ın yüzde 134 promil alkollü çıktığı ifade edildi. 
     
     ÖNDER'İN DURUMU İYİ 

     Kullandığı özel aracıyla trafik kazası geçiren Fenerbahçeli futbolcu Önder Turacı'nın herhangi bir sağlık sorununun bulunmadığı açıklandı. 
     Özel Acıbadem Hastanesi'nde kontrolden geçen sarı-lacivertli futbolcuyu muayene eden Dr. Armağan Özer, Önder'in sırtında darbeye dayalı bir travma tespit ettiklerini, kemik yapısında herhangi bir sorun olmadığını kaydetti. 
     Kulübün internetteki resmi web sitesinde açıklama yapan Önder ise kaza gecesini şöyle anlattı 
     "Ailem ile yemek yedim. Oradan dönerken yanımda kuzenim vardı. Kuzenim Akmerkez'i görmek istedi. Ben de onu oraya götürmek istedim, ancak yolu karıştırdığım için dörtlüleri yaktım ve sağa çektim. Bir taksiyi durdurdum ve yolu sormaya başladım. Tam o sırada arkadan bir arabanın üstüme geldiğini gördüm. O sırada araba bize çarptı. Araçtan indiğimizde sürücünün alkollü olduğunu gördük. Polise haber verdik. Verilmiş sadakamız varmış." 

     
</TEXT>
</DOC>
