<DOC>
<DOCNO> 402991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sondun08.html </URL>
<DATE> 2005/12/13/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Bush'un hayal kırıklığı Irak'ın petrol geliri o kadar yüksek değilmiş 
</HEADLINE>
<TEXT>

     ABD Başkanı George Bush, Irak'ın petrol gelirlerinin umdukları kadar fazla olmaması nedeniyle hayal kırıklığına uğradığını itiraf etti. 
     NBC televizyonuna demeç veren Bush, ''Irak'ın petrol gelirleri, savaştan önce düşündüğümüz kadar yüksek değilmiş'' dedi. 
     Irak'ın işgalinden önce ise Bush yönetimindeki ''şahinler'', kamuoyunu ikna edebilmek için konuşurken, Irak savaşının Amerikan vergi mükelleflerine yük getirmeyeceğini, zira savaş yükünü petrol gelirlerinin karşılayacağını söylüyorlardı. 
     Bush, Irak seçimlerinin arifesindeki açıklamasında, Irak'ta savaşın yine de gerekli olduğuna inandığını belirtti. Bush, ''Dünya alem biliyordu ki, Saddam Hüseyin'in kitle imha silahları vardı ve bunları kullanmıştı. Dahası, teröristlere kucak açmıştı'' diye konuştu. 
     
     PARÇALANMAYACAK... 
     Amerikan Başkanı, Irak'ın parçalanmasını istemediklerini de söyledi. 
     ''Irak'ın bölünmesini hiç istemedik'' diyen Bush, bunun ''felaket'' anlamına geleceğini belirtti. 
     Bush, ''Biliyorum ki Irak bölünmeyecek ve özgürlük, hukuk devleti, özel mülkiyet, piyasa gibi evrensel ilkelere dayanan bir ülke olacak. Irak'ın parçalanması felaket olur...'' dedi. 
     
</TEXT>
</DOC>
