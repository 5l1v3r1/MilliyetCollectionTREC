<DOC>
<DOCNO> 400237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/son/sondun20.html </URL>
<DATE> 2005/12/03/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Mahmud Abbas, Papa ile görüştü 
</HEADLINE>
<TEXT>

     Resmi ziyaret için Roma'da bulunan Filistin Devlet Başkanı Mahmud Abbas, bugün Vatikan'da Papa 16. Benediktus ile görüştü. Görüşme sırasında Papa'yı Kudüs ve Beytüllahim'i ziyarete davet eden Abbas'ın, Roma Katolik Kilisesi'nin ruhani lideri 16. Benediktus'a bir Filistin pasaportu da hediye ettiği öğrenildi. 
     Abbas'ın Papa'yla görüşmesi yaklaşık 20 dakika sürdü. Filistin Enformasyon Bakanı Nebil Şaat ve Filistin'in İtalya nezdindeki Büyükelçisi Nemr Hammad'ın eşlik ettiği Abbas, ayrıca Vatikan Devlet Sekreteri Başbakan Kardinal Angelo Sodano ile de bir araya geldi. 
     Vatikan Basın Sözcüsü Joaquin Navarro Vals, görüşmeden sonra yaptığı açıklamada, Papa'nın, ''barış sürecine Filistin halkının tüm unsurlarının dahil edilmesi gerektiğini'' söylediğine dikkati çekti. 
     Görüşme sırasında Papa'yı Filistin'e davet eden Abbas'ın ise ''Kudüs'ü ve kutsal toprakları ziyaretiniz bizi memnun edecektir'' dediği belirtildi. 
     Mahmud Abbas başkanlığındaki heyetin, 16. Benediktus'a, Papa adına tanzim edilmiş özel bir pasaportun yanı sıra Ortadoğu giysilerine bürünmüş bir Meryem Ana ikonası da hediye ettiği kaydedildi. Papa ise Filistinli heyete bir Vatikan madalyası takdim etti. 
     
</TEXT>
</DOC>
