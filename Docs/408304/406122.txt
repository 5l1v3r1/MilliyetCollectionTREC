<DOC>
<DOCNO> 406122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sonyas04.html </URL>
<DATE> 2005/12/23/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Amerikan usulü hediye Yeni burun, yeni meme hatta kızlık zarı... 
</HEADLINE>
<TEXT>

     ABD'de artık her şey hediye konusu olabiliyor Yeni bir burun, yeni memeler, hatta kızlık zarı... 
     Los Angeles kentinde çalışan estetik cerrah Peter Fodor, Amerikan toplumunda hediye vermek için ''her zaman bir bahane'' bulunduğunu anlattı ''Bir koca Noel ağacının dibine zarf bırakır. Zarfta estetik cerrahtan alınmış randevu yazılı çek bulunur. Bu randevu bazen sadece muayene demektir, bazen kadının ve hatta kocanın uzun zamandır hayalini kurduğu bir ameliyat demektir.'' New York yakınlarında güzellik ve estetik merkezi işleten Esmeralda Vanegas da, her şeyin hediye edilebildiğini söylüyor. Merkezindeki elemanların, ''vajina gençleştirme ve düzeltme'' ameliyatlarında uzman olduklarını anlatan Vanegas, kadınların, kızlık zarlarını diktirerek ya da vajinalarını daralttırarak kocalarına hediye ettiklerini, bu sayede hem kendilerinin, hem de kocalarının aldığı zevki artırmayı amaçladıklarını belirtiyor. 
     Bu tür ameliyatlar ortalama 2 bin dolara mal oluyor. Vanegas'ın işlettiği merkezde, ayda ortalama 5 kızlık zarı ameliyatı yapılıyor. Vanegas, ''Bu Noel hediyesi olacaksa, önceden hazırlık gerekir, zira amliyattan sonra 2 ay kadar cinsel ilişki yasak...'' diyor. 
     New York'ta estetik cerrah olarak çalışan Doktor Lawrence Reed de, bu alandaki ilerlemenin ve daha ucuz olan yeni estetik uygulamaların, hediye eğilimini artırdığına işaret ediyor. Botoks, piling, dişlerin beyazlatılması gibi cerrahi olmayan yöntemlerin, hediye işini kolaylaştırdığını belirtiyor. 
     ''Bizim sektörde en yoğun çalışma temposu, yıl sonunda ortaya çıkar. İnsanlar Noel tatiline yepyeni bir yüzle girmek isterler çünkü'' diyen doktor, bu eğilimin Ocak ayının ilk günlerinde de devam ettiğini belirtiyor. 
     Amerikan Estetik Cerrahi Derneği'ne göre, estetik ameliyatlarının yüzde 35'i, hediye amacıyla yapılıyor. 
     Derneğin verilerine göre, geçen yıl Amerikalılar estetik cerrahi ameliyatlarına 12 milyar dolar harcadı. Bu ameliyatlar arasında ilk sırayı ''liposakşın'' denen yağ alma işlemi alıyor. İkinci sırada ise meme büyütme, üçüncü sırada göz kapağı amliyatları geliyor. 
     ABD'de estetik ameliyat sayısı 2004'te bir önceki yıla göre yüzde 44 artarak 12 milyona ulaştı. Bu amliyatların yüzde 90'ını kadınlar yaptırdı. 
     
</TEXT>
</DOC>
