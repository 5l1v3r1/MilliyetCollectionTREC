<DOC>
<DOCNO> 401286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sondun07.html </URL>
<DATE> 2005/12/07/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
ABD Dışişleri Bakanı Rice'ın gerilimi ellerine yansıdı 
</HEADLINE>
<TEXT>

     ABD Dışişleri Bakanı Condoleezza Rice, CİA'ya yönelik ağır eleştirilerin gölgesi altında Avrupa'ya geldi ve önce Almanya Başbakanı Merkel ile buluştu. Dünyanın önde gelen fotoğraf ajansları, basın toplantısı sırasında ellerini sürekli hareket ettiren Rice'ı izledi. Rice ve Merkel'in başbaşa yaptıkları görüşmeden çıkan sonuç ise ajanslara şöyle yansıdı 
     "Rice, Merkel'i ikna etti..." . 
     Almanya Başbakanı Angela Merkel, dünyadaki tehditlere karşı gizli servis bilgilerine ihtiyaçları olduğunu söyledi. 
     Avrupa gezisi kapsamında birkaç saatliğine Romanya’nın başkenti Bükreş’e gelen Rice, ABD ile Romanya arasındaki askeri anlaşmanın "tarihi" olduğunu ifade etti. 
     Condoleezza Rice, Romanya’nın, "ABD’nin en iyi müttefiklerinden biri" olduğunu söyledi. 
     Rice ile Romanya Dışişleri Bakanı Mihai Razvan Ungureanu, eski Varşova Paktı üyesi Romanya’da ilk kez Amerikan üslerinin kurulmasını öngören anlaşmayı imzaladılar. 
     Rice, Karadeniz kıyısındaki üsleri ABD’nin teslim almasının, Amerikan ordusunu Ortadoğu ve Orta Asya’daki potansiyel hedefleri vurma mesafesine yaklaştıracağını söyledi. 
     Romanya Devlet Başkanı Traian Basescu ise Irak’taki askerleriyle ilgili olarak, askerlerini görevlerini bitirinceye kadar çekmeyeceklerini bildirdi. 
     Basescu, Amerikan Merkezi Haberalma Teşkilatı’nın CIA Romanya’da gizli cezaevi olmadığını, hiçbir şeyin saklanmadığını kanıtlamak için Romanya’nın tüm tesislerinin incelemeye açık olduğunu kaydetti. 
     Rice, Romanya'dan sonra bu kez Ukrayna'ya gitti. Ukrayna’da bir günden kısa sürecek temasları çerçevesinde Devlet Başkanı Viktor Yuşçenko ile görüşecek. 
     Rice, Kiev ziyaretinden sonra Perşembe günü Brüksel’de katılacağı NATO toplantısının ardından ülkesine dönecek. 
     
</TEXT>
</DOC>
