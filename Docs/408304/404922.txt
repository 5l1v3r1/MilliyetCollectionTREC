<DOC>
<DOCNO> 404922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/spor/spo12.html </URL>
<DATE> 2005/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Tek kişilik gösteri 
</HEADLINE>
<TEXT>


A Kategorisi maratonunda ilk yarının perdesi indi, 17 bölümlük nefesleri kesen uzun metrajlı futbol şovunda spot ışıkları Bursaspor'un üzerine çevrildi. Alkışlar yeşil - beyazlılar içindi, yardımcı aktörler bu sahneyi uzaktan seyretti 

CEVDET ERGUN 


İkinci Lig A Kategorisi'nde ilk yarının son haftasında 7 maçta ev sahipleri gülerken, bir karşılaşma berabere bitti, bir mücadelede de konuk ekip 3 puanı hanesine geçirdi. Ligin istikrar abidesi Bursaspor, zirvenin iddialı ekiplerinden Sakaryaspor'u deplasmanda yenerek yine farkını ortaya koyarken, devrenin de kapanışını alkışlar arasında gerçekleştirdi. 
Kanıksanmış defans başarısının yanı sıra kaleci Yavuz faktörü de skorun korunmasında önemliydi. Timsah, en yakın takipçisi olan Antalyaspor'un da takılmasıyla puan farkını 9'a çıkardı, Süper Lig'e şimdiden göz kırptı. Sakaryaspor için Hikmet Sevim'in ayrılmasının ardından altyapıdan gelen Recai Çaloğlu ile çıkılan ilk maçta işler hiç iyi gitmedi. İkincilik yarışı da tehlikeye girdi. Şimdi yeşil-siyahlılar hoca ve takviye için arayışa geçti. Bu arada maç oynanırken ve sonrasında yaşanan çirkin olaylar hatırlanmak istenmeyecek cinstendi. 

"Adamlığımızı kaybettik" 
Antalyaspor, Sakarya galibiyetinin moraliyle gittiği Türk Telekom deplasmanında bir puanla yetindi. Nedendir bilinmez forvet zengini takımın son vuruşlardaki başarısızlığı dikkat çekti. Başkent ekibi ise üst üste üçüncü maçını berabere bitirdi. Levent Eriş ile yollarını ayıran Altay, altyapıdan Yüksel Can'la çıktığı ilk maçta Akçaabat Sebat'ı yenerek iki hafta sonra galibiyetle tanıştı. Ancak kalesinde devleşen Cenk'in maçtan sonra "Futbolcular olarak Levent Eriş'in arkasında durmalıydık. Durmamakla adamlığımızdan kaybettik" sözleri ilginçti. Sebat ise, üst üste 6. sınavını da 3 puansız kapatarak, ikinci yarı için tehlike sinyali verdi. Elazığ, Uşak'tan sonra, 1-0 öne geçmesine rağmen İstanbulspor'a da boyun eğerek potanın dışında kaldı. Boğalar ise, üst sıralarda tutunarak, iddiasını artırdı. Ancak on futbolcusu ile yollarını ayırma kararı alan kulüpte ikinci yarının ne getireceğini şimdiden kestirmek güç. İstanbul B.Belediye ise, dört eksikle gittiği Gaziantep B.Belediye deplasmanında umduğunu bulamadı. Kazansa, 30 puanla Sakarya'yı ardında bırakacaktı. On kişi oynanan ikinci yarıda mağlubiyet golü geldi. Lacivert - turuncular, Nuri Albayrak'ın Trabzon'a başkan olması nedeniyle ocaktaki genel kurul için geri sayıma geçti. Sedat Karabük'le kan değişikliğine giden Antep ekibi ise, 5 maçta 8 puan toplayarak olumlu görüntü çizdi. 
Ordu, evinde Mersin İdman Yurdu'nu 4-1 yenerek haftanın en farklı galibiyetini alırken, taraftarının da alkışını topladı. Son 6 maçtır kaybetmeyen Kocaeli, 5 maçtır kazanamayan Karşıyaka'yı geçerek güç depoladı. Uşak, Yozgat galibiyetiyle 3'te 3 yaptı. Son 5 maçta kimseye geçit vermeyen Mardin, İlyas Tüfekçi'nin iş başı yaptığı Dardanel'e deplasmanda teslim oldu. Dardanel 6 hafta sonra gülerken, kaleci Soner, Ali'nin son bölümdeki penaltı vuruşunu çıkararak galibiyete imzasını attı. 

Play-off'ta son düzlük 
B Kategorisi'ndeki play-off yarışında son haftaya girilirken, 3 grupta düğüm hala çözülmedi. 1.Grup'ta 39 puanlı Kartal ve 37 puanlı Kasımpaşa bu başarıyı yakaladı. Pendik'in maçlarını tamamladığı grupta Kasımpaşa, 34 puanlı Güngören Belediye'ye ikili averajda üstünlük sağladığı için bileti kaptı. 3.Grup'ta Eskişehir ve İnegöl işi daha önce bitirmişti. 2.Grup'ta Alanya 35 , Buca 35 ve Turgutlu 34 yarışında kimin güleceğini haftasonu oynanacak maçlar belirleyecek. 4.Grup'ta Gençlerbirliği ASAŞ aldığı bir puanla yükselme grup müsabakalarına katılmaya hak kazanırken, ikinci bilet için Ünye 28 puan , Bolu 27 puan , Karabük 25 puan arasındaki mücadelede hedefi yakalayan pazar günkü maçlar sonunda ortaya çıkacak. 5.Grup'ta Kahramanmaraş play - off'u garantilerken, 31 puanlı İskenderun DÇ, 29 puanlı Siirt ve Adıyaman arasındaki ikincilik mücadelesinde bakalım kim gülecek 

HAFTANIN KARMASI 
Soner Dardanel 
Abdullah İst.Spor 
Gökhan Günay Ordu 
Önder Uşak 
Eren Altay 
Adem G.Antep Bld. 
Frasineanu Bursa 
Orhan Bursa 
Musasa İst.Spor 
Erkan Ordu 
Orhan Kocaeli 

HAFTANIN TAKIMI 
Bursaspor 

HAFTANIN FUTBOLCUSU 
Frasineanu Bursaspor 

HAFTANIN TEKNİK DİREKTÖRÜ 
Raşit Çetiner Bursaspor 

2. LİG A KATEGORİSİ TAKIMLAR O G B M A Y P Bursaspor 17 13 3 1 29 9 42 Antalya 17 10 3 4 38 14 33 Altay 17 9 5 3 26 21 32 Sakarya 17 9 2 6 24 18 29 İstanbulspor 17 8 3 6 25 16 27 İst.B.Ş.Bld. 17 8 3 6 21 16 27 Ordu 17 7 5 5 30 23 26 Kocaeli 17 7 5 5 27 23 26 Uşak 17 8 2 7 23 20 26 Elazığ 17 6 6 5 21 28 24 T.Telekom 17 5 7 5 20 17 22 Karşıyaka 17 5 5 7 28 31 20 Mardin 17 5 4 8 16 23 19 G.Antep B.Ş.B. 17 5 3 9 21 27 18 Mersin İd.Y. 17 4 4 9 15 28 16 A.Sebat 17 3 5 9 17 32 14 Yozgat 17 2 5 10 14 29 11 Dardanel 17 3 2 12 11 31 11 

TOPLU SONUÇLAR 
Sakarya-Bursa 0-1, Uşak-Yozgat 1-0, T.Telekom-Antalya 0-0, Ordu-Mersin İd.Yurdu 4-1, İstanbulspor-Elazığ 3-1, G.Antep B.Ş.Bld-İst.B.Ş.Bld 2-1, Kocaeli-Karşıyaka 2-1, Dardanel-Mardin 2-1, Altay-A.Sebat 2-1. 

İlk yarı bitti 
2. Lig A Kategorisi'nde ilk yarı sona erdi. İkinci devre 22 Ocak 2006'da başlayacak, sezon 14 Mayıs'ta perdelerini kapatacak. 


</TEXT>
</DOC>
