<DOC>
<DOCNO> 401623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sondun16.html </URL>
<DATE> 2005/12/08/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Mısır'da seçim bitti, geriye şiddet kaldı 8 ölü 
</HEADLINE>
<TEXT>

     Mısır'da genel seçimlerin üçüncü aşamasının dün yapılan son turunda çıkan şiddet olaylarında ölü sayısı 8'e yükseldi. 
     Mısır İnsan Hakları Örgütü, 8 kişinin, ''seçmenlerin oy kullanmasını engellemek için bazı seçim merkezlerini kuşatan'' güvenlik güçleriyle çıkan çatışmada öldüğünü belirtti. 
     Kuzeydeki liman kenti Dimyat'ta dün polisle seçmenler arasında çıkan çatışmalarda 4 kişinin öldüğü bildirilmişti. Mısır'da yapılan genel seçimin daha önceki aşamalarındaki şiddet olaylarında ise 3 kişi ölmüştü. 
     İçişleri Bakanlığı, güvenlik güçlerinin seçmenlerin oy kullanmasını engellediği yolundaki iddialarını yalanlayarak, güvenlik güçlerinin seçmenlerin güvenliğini sağladığını, şiddet olaylarının sorumlusunun ise yasaklı olduğu için seçimlere bağımsız adaylarla giren Müslüman Kardeşler olduğunu açıklamıştı. 
     Bu arada, Müslüman Kardeşler'in üçüncü turda 12 sandalye daha kazanarak, toplam sandalye sayısını 88'e çıkardığı bildirildi. 
     İçişleri Bakanlığı'ndan bir yetkiliden edinilen bilgiye göre, ilk sonuçlar, Müslüman Kardeşler'in seçimlerin tamamında da oyların yüzde 19'unu aldığını ortaya koydu. 
     Bakanlık yetkilisi, üçüncü turda, Cumhurbaşkanı Hüsnü Mübarek'in Ulusal Demokrat Partisi UDP ve müttefiklerinin 11 sandalye kazandığı, muhalif cephenin ise 3 sandalye aldığını belirtti. İki sandalyeyi ise hangi partinin adayının kazandığı henüz belirlenmedi. 
     Son bilgilere göre, şu ana kadar toplamda UDP ve müttefikleri mecliste 333, Müslüman Kardeşler 88, diğer muhalefet partileri ve diğer bağımsızlar da 21 sandalye kazandı. 
     Mısır'da 454 sandalyeli parlamentonun 444 üyesini belirlemek için seçimler üç aşamada yapılıyor. Seçimlerin ilk aşaması 9, ikinci aşaması 20 Kasım'da, üçüncü aşaması da 1 Aralık'ta yapılmıştı. Aşamalarda, adaylar oyların yüzde 50'sinden fazlasını alamayınca, ilk iki sıradaki aday arasında ikinci tur yapılıyor. 
     
</TEXT>
</DOC>
