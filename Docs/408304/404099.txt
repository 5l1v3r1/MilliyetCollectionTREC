<DOC>
<DOCNO> 404099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sontur10.html </URL>
<DATE> 2005/12/16/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Düğün gecesi zehirlenen gelin öldü, damat komada 
</HEADLINE>
<TEXT>

     Erol KÜÇÜKOĞLU DHA 

ORDU’nun Mesudiye İlçesi'nde evlenen 35 yaşındaki Mehmet ile 22 yaşındaki Yeliz Tuncer çifti, evlendikleri ilk gecede kaldıkları evde sobadan sızan gazdan zehirlendi. Hastaneye kaldırılan çiftten Yeliz Tuncer öldü, eşi Mehmet Tuncer koma halinde Ordu Devlet Hastanesi’ne kaldırıldı. 
     Mesudiye İlçesi’nde berberlik yapan Mehmet ile ev kızı Yeliz Tuncer, 4 yıl önce tanışarak nişanlandı. 4 yıllık nişan süresi sonunda Belediye Düğün Salonu’nda, Mesudiye Belediye Başkanı CHP'li Ahmet Baki Yılmaz’ın da katıldığı nikahla yaşamlarını birleştiren Tuncer çifti düğünde yakınları ile birlikte müzik eşliğinde eğlendi. Çift, düğün gecesi Müslüm Sarıca Mahallesi’nde kaldıkları evde sobadan sızan gazdan zehirlendi. 
     Ertesi gün Mehmet ve Yeliz Tuncer çiftinin dışarıya çıkmaması üzerine şüphelenen komşuları evin kapısını kırarak içeriye girdi. Mahalle sakinleri, hareketsiz halde buldukları çifti hemen hastaneye kaldırdı. 1 günlük gelin Yeliz Tuncer, tüm müdahalelere rağmen kurtarılamadı. Mehmet Tuncer, Ordu Devlet Hastanesi’ne kaldırılarak yoğunda tedavi altına alınırken, hayati tehlikeyi atlatamadı. 
     Damadın babası 65 yaşındaki İsmail Tuncer ile annesi, 54 yaşındaki Sevim Tuncer ve gelinin babası, 43 yaşındaki Fevzi Yılmaz ile annesi, 41 yaşındaki Birsen Yılmaz, zehirlenme olayı ile büyük şok yaşadı. Büyük üzüntü yaşayan aileler yakınları tarafından güçlükle sakinleştirilmeye çalışıldı. Yaşamını yitiren gelin Yeliz Tuncer, Mesudiye İlçesi'nde gözyaşları arasında toprağa verildi. 
     
</TEXT>
</DOC>
