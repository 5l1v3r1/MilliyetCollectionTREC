<DOC>
<DOCNO> 407585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sondun34.html </URL>
<DATE> 2005/12/29/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Sünniler ve laik Şiiler masaya gelmeyecek 
</HEADLINE>
<TEXT>

     Irak'ta Sünni Arap ve laik Şii gruplar, seçimlerle ilgili yolsuzluk iddiaları tam olarak araştırılıncaya kadar seçimleri kazanan dinci Şii blokla hükümet kurulması için görüşme yapmayacaklarını bildirdiler. 
     Sünni Arapların temel örgütü olan Irak Uyum Cephesi'nin üst düzey yetkilisi Nasır el Ani, ''Görüşmelere katılmıyoruz'' dedi. 
     El Ani, AP'ye yaptığı açıklamada, geniş tabanlı bir koalisyon hükümetinden yana olduklarını, ancak seçim sonuçlarıyla ilgili soruşturmadan açık bir sonuç alıncaya kadar görüşmelere başlamayacaklarını söyledi. 
     Eski Başbakan İyad Allavi'nin partisi Irak Ulusal Listesi'nin üst düzey yetkililerinden Mehdi El Hafız da seçim ihlalleriyle ilgili şikayetler sonuçlandırılıncaya kadar hükümetin kurulmasıyla ilgili herhangi bir görüşme yapmayacaklarını söyledi. 
     El Hafız, parti üyelerinin Bağdat'ta toplandıklarını ve nihai sonuçlar açıklanıncaya ve şikayetler sonuçlandırılıncaya kadar bekleme kararı aldıklarını belirtti. 
     Sünniler ve laik Şii grupları seçimlerde geniş hile ve yolsuzluk yapıldığını ileri sürüyor. 
     İlk sonuçlar Şii Birleşik Irak İttifakı'nın büyük ara ile önde gittiğini, ancak hükümet kurmak için hala bir koalisyon ortağına ihtiyacı olduğunu gösteriyor. 
     Şii ittifakı 3 gündür Kürt gruplarıyla hükümet görüşmelerini sürdürüyor. 
     Irak Devlet Başkanı Celal Talabani ile Şii ittifakın lideri Abdülaziz el Hekim, Talabani'nin kuzey Irak'ta Dokan Gölü'ndeki konutunda koalisyon görüşmeleri yapıyor. 
     El Hekim başbakan adayı seçme hazırlıklarının yapılmakta olduğunu kaydederken, ittifak yetkilileri başbakanın mutlaka kendilerinden olması gerektiğini belirtiyor. 
     Muhtemel başbakan adayları arasında şimdiki başbakan İbrahim Caferi ile Irak İslam Devrimi Yüksek Konseyi'nden Adil Abdül Mehdi bulunuyor. 
     Bu arada, ilk sonuçlara göre, eski Başbakan Yardımcısı Ahmed Çelebi'nin 275 üyeli yeni meclise giremediği belirtildi. 
     
</TEXT>
</DOC>
