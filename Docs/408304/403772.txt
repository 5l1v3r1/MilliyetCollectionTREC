<DOC>
<DOCNO> 403772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sontur10.html </URL>
<DATE> 2005/12/15/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Resmi ilan tarifesi yeniden belirlendi 
</HEADLINE>
<TEXT>

     Resmi ilan tarifesi yeniden belirlendi. 
     Basın İlan Kurumu Genel Kurulu’nun teklifi üzerine Bakanlar Kurulu’nun aldığı konuya ilişkin karar Resmi Gazete’nin bugünkü sayısında yayımlandı. 
     Karara göre, resmi ilanların yayın ücreti, her gazetenin sürekli olarak uyguladığı dizgi-tertip tekniğine göre, en az 40 mm’lik tek sütunda bir santimetrelik boy ile ölçülecek. 
     Başlığı hariç 10 puntoluk metin harfleriyle dizilmiş ilanların 5 santimetrelik kısmında, satır aralıkları diğer yazı metinlerinden daha geniş olmamak kaydıyla, en az 12 satır bulunacak. İlan metinlerinde 8 puntodan küçük harfler kullanılamayacak. 
     Resmi ilan başlıklarının 24 puntoyu geçmemesi ve ilan metninin yüzölçümü ile mütenasip olması gerekecek. İlan metinlerinde 10 puntodan daha küçük harfler kullanılacak ve gazetenin sürekli uyguladığı dizgi-tertip tekniği de gerekli kılarsa, alışılmış sütun genişliğinin alt sınırı 36 milimetre kabul edilecek. 
     Daha büyük puntolu harflerle ve daha dar sütuna dizilen ilanlar yukarıda belirtilen ölçülerle kıyaslanarak hesaplanacak. 
     Karara göre, resmi ilanların bir santimetresinin tek sütundaki yayın ücreti 5 YTL olacak. Bu fiyat, günlük fiili satış ortalaması 10 binden az olmayan gazeteler için 6, 25 binden den az olmayan gazeteler için 13, 100 binden az olmayan gazeteler için ise 26 YTL olarak uygulanacak. Söz konusu ücretlere KDV dahil edilecek. 
     Resmi ilanların tahmini bedelleri, Basın İlan Kurumu’nun tespit edeceği esaslara göre, ilanı verenler tarafından peşin olarak kuruma ödenecek ve fatura tanziminden sonra mahsup işlemi yapılacak. 
     Kanuni engeller sebebiyle tahmini ilan bedellerini peşin ödeyemeyen genel ve katma bütçeli daireler, faturanın kendilerine ulaşması üzerine borçlarını derhal ödeyecekler. 
     Yeni tarife, yılbaşından itibaren yürürlüğe girecek. 
     
</TEXT>
</DOC>
