<DOC>
<DOCNO> 403554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/siyaset/siy06.html </URL>
<DATE> 2005/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, Belçika'yı Avrupa Konseyi'ne şik yet edecek 
</HEADLINE>
<TEXT>


ANKARA Milliyet 


Türkiye, Özdemir Sabancı suikastı faillerinden Fehriye Erdal'ı iade etmeyen ve ülkesinde yargılamayan Belçika'ya karşı uluslararası platformlarda harekete geçti. Dışişleri Bakanlığı Sözcüsü Namık Tan, Tedhişçiliğin Önlenmesine İlişkin Avrupa Sözleşmesi hükümlerine uymayan Belçika'nın tutumunun Avrupa Konseyi bünyesindeki Suç Sorunları Komitesi'ne götürüleceğini açıkladı. 

İade talebi yanıtsız kaldı 
Tan, 26 Eylül 1999'da Belçika'da yakalanan Erdal'ın iadesi için bugüne kadar iki kez iade talebinde bulunulduğunu, bunların ilkine olumsuz yanıt verildiğini, ikincisine ise yanıt alınamadığını kaydetti. 
Fehriye Erdal'ın Belçika'da yargılanması konusunda Belçika yargı organlarının görevsizlik kararı aldığını ve bu kararın Sabancı Ailesi'nce Avrupa İnsan Hakları Mahkemesi'ne götürüldüğünü anımsatan Tan, şöyle devam eti 
"Tedhişçiliğin Önlenmesine Dair Avrupa Sözleşmesi'nin uygulanmasına ilişkin, Belçika ile Türkiye arasında bir ihtilaf söz konusudur. Adalet Bakanlığı, Erdal'ın iadesi ya da yargılanması konusunun Avrupa Konseyi Suç Sorunları Komitesi'ne sunulmasına karar vermiştir." 
Komitenin görüş ve tavsiyesi Avrupa Konseyi Bakanlar Komitesi'ne sunulacak. Tavsiye "karar" haline getirilirse Belçika için bağlayıcılığı olacak. 



</TEXT>
</DOC>
