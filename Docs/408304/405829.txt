<DOC>
<DOCNO> 405829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/dunya/axdun01.html </URL>
<DATE> 2005/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'İran'dan üç tehdit' 
</HEADLINE>
<TEXT>


İsrail Cumhurbaşkanı Moşe Katsav, Tahran rejiminin bölgeye etkisini yorumladı 

HAKAN OKTAY Kudüs 


İsrail Cumhurbaşkanı Moşe Katsav, İran'ın totaliter rejimi, uluslararası terörizmle işbirliği ve kitle imha silahı bulundurmasının üç büyük tehlike olduğunu dile getirerek, "Eğer İran uluslararası toplumla işbirliği yapmaz ve bu üç tehlikeyi birleştirirse, hepimiz için büyük tehlike olabilir" dedi. Cumhurbaşkanlığı Konutu'nda Türk gazetecileri kabul eden Katsav, uluslararası toplumun kararlılığını sürdürmesi halinde, İran'ın politikasını değiştireceğine inandığını söyledi. 
Katsav, "Eğer İran nükleer silah elde ederse, diğer ülkeler de, 'Bizim de ihtiyacımız var' diyecek. Körfez'deki ülkelerin çoğu, İran'ın nükleer silahından rahatsız. Ürdün, Suudi Arabistan ve Mısır, İran'ın nükleer silah elde etmesinden endişeli" ifadesini kullandı. İran'a askeri müdahale yapılmasına gerek kalmayacağını umduğunu belirten Katsav, sözlerini şöyle sürdürdü 
"Eğer uluslararası toplum ve AB güçlü durursa, İran davranışını değiştirecek. Ben inanıyorum ki İran politikasını değiştirecek ve uluslararası toplumun parçası olacak." 
İran'ın Hizbullah ile işbirliği yaptığını ve bu ülkedeki El Kaide'nin Irak'ta terör eylemlerine katıldığını da vurgulayan Katsav, Irak'ın toprak bütünlüğünün korunmasından yana olduklarını söyledi. 

Erdoğan Şaron'u mutlu etti 
Katsav, geçtiğimiz günlerde hastaneye kaldırılan İsrail Başbakanı Ariel Şaron'un, Erdoğan'ın geçmiş olsun dileklerini iletmek için kendisini aramasından çok memnun olduğunu da belirterek, "Bu da aramızdaki ilişkinin ne kadar yakın ve sıcak olduğunu gösteriyor" dedi. 


</TEXT>
</DOC>
