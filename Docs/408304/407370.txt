<DOC>
<DOCNO> 407370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sonspo14.html </URL>
<DATE> 2005/12/28/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
2012 Olimpiyatları... Yunanlı üye, yanlış düğme haberlerini yalanladı 
</HEADLINE>
<TEXT>

     Uluslararası Olimpiyat Komitesi’nin IOC Yunanlı üyesi Lambis Nikolaou, Alex Gilady’nin iddia ettiği gibi, yanlışlıkla Madrid yerine Paris için oy kullandığı yönündeki iddiayı yalanladı. 
     Yunanistan Olimpiyat Komitesi’nin başkan yardımcısı da olan Nicolaou, yaptığı yazılı açıklamada, "2012 için aday kentler seçiminin üçüncü turunda benim rolüme ilişkin spekülasyonların tamamı dayanaksızdır. Üçüncü turda, oylama sırasında ilan ettiğim biçimde oy kullanmadığımı açıklıyorum. Böyle bile kullanmış olsam, matematik olarak bunun sonuçları değiştirmesi mümkün değil, çünkü bu oy Madrid’e gitmiş olsa bile, bu kent Paris’ten bir oyla zaten elenmiş olacaktı" ifadesini kullandı. 
     IOC üyelerinden Alex Gilady, Londra’nın, "yanlışlıkla basılan düğme" sonucunda 2012 olimpiyatlarına evsahipliği yapacağını iddia etmiş, Singapur’da Temmuz ayında yapılan, finale kalacak iki ülkenin belirlendiği oylamada, Yunan delege Nikolaou’nun yanlış düğmeye bastığını ve Madrid yerine Paris için oy kullandığını söylemişti. 
     Oylamada, Paris’in 33, Madrid’in 31 oy aldığını hatırlatan Gilady, Yunan delegenin doğru düğmeye basması halinde oyların eşitleneceğini ve eşitliğin bozulması için yapılacak yeni oylamada, Londra’nın kazanmasını isteyenlerin, Fransa’nın yüksek şansını gözönünde tutarak İspanyollardan yana oy kullanacaklarını belirtmişti. 
     Olimpiyatlara evsahipliği yapacak ülkenin belirlenmesi için yapılan final oylamasında Londra’ya 54, Paris’e 50 oy verilmişti. 
     Paris, Londra’nın, IOC tarafından belirlenen adaylık kurallarına uymadığını öne sürerek, IOC’un 2003 yılının ağustos ayında Prag’da adaylığa dair 117 kural ilan ettiğini, ancak Londra’nın bu kuralları tamamen yerine getirmediğini iddia etmişti. 
     
</TEXT>
</DOC>
