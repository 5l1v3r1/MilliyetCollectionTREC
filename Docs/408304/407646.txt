<DOC>
<DOCNO> 407646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sonsiy07.html </URL>
<DATE> 2005/12/29/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
SSK ve Bağ Kur emeklilerinin gözü hükümette 
</HEADLINE>
<TEXT>

     Memur ve memur emeklilerinin maaşlarıyla asgari ücrete 2006 yılında yapılacak zammın belirlenmesinin ardından SSK ve Bağ-Kur emeklileri de gözünü hükümete çevirdi. Emekliler, yılbaşı ve Kurban Bayramı öncesinde hükümetten gelecek yıl için aylıklarına yapılacak zammı açıklamasını bekliyor. 
     Türkiye İşçi Emeklileri Derneği TİED Genel Başkanı Kazım Ergün, ANKA’ya yaptığı açıklamada, "SSK’dan aylık almakta olan 4 milyon 257 bin emekli dul ve yetim gözünü kulağını hükümete çevirdi. 2006 yılının zammının açıklanmasını bekliyor" dedi. En düşük emekli aylığının halen 449.76 YTL, ortalama aylığın da 492.95 YTL düzeyinde bulunduğunu anımsatan Ergün, söz konusu aylıklarla emeklilerin yaşam mücadelesi verdiğini söyledi. 
     
     "EMEKLİ YOKSULLUĞA RAZI AÇLIK SINIRINA ÇIKMAK İSTİYOR" 
     Ergün, "Özellikle zorlu kış şartlarında ayakta kalmaya çalışan emeklilerimiz, Hükümetten TÜİK tarafından asgari ücret tespit komisyonuna verilen rakamlara göre 563.20 YTL olarak hesaplanan açlık sınırının altında kalmayacak bir aylık belirlenmesini istiyoruz" dedi. Ergün, TÜİK’in verilerine göre yoksulluk sınırının ise 1834 YTL olarak hesaplandığına da işaret ederek, "Emekli açlığa razı. 1834 YTL’lik yoksulluk sınırından vazgeçtik açlık sınırına bile razıyız" diye konuştu. 
     
     EMEKLİLER SEYYANEN ZAM İSTİYOR 
     Ergün, yapılacak zamların adaletli şekilde aylıklara yansıtılması için seyyanen zam yapılması talebinde de bulundu. Ergün, aksi takdirde yüksek aylıklarla ortalama ve düşük aylıklara hiç de adil olmayan artışlar yapılacağını belirterek, "Bu da en düşük aylıklarla en yüksek aylıklar arasındaki makası açacaktır" dedi. 
     Ergün, ayrıca 2003 yılında yapılan seyyanen zamlarla memur emeklileriyle SSK ve Bağ-Kur emeklileri arasında kapanmaya başlayan farkın 2004 ve 2005 yıllarında yapılan yüzdeli zamlarla yeniden açıldığına da işaret etti. 
     
     "EMEKLİLER HÜKÜMETTEN MÜJDE BEKLİYOR" 
     Kazım Ergün, "Bu durum açıkça göstermektedir ki söz konusu makasın kapatılması için seyyanen zam uygulaması kaçınılmazdır. Aksi takdirde emekliler önümüzdeki Kurban Bayramına ve yeni yıla üzgün girecektir. Hükümetimizden yeni yıl ve bayram öncesi emeklilerimize bir müjde bekliyoruz" dedi. 
     Öte yandan Hükümetin 2006 yılı ekonomik programında emekli aylıklarının ocak ve temmuz aylarında yüzde 2.5 oranında artırılması öngörülüyor. Buna göre SSK ve Bağ-Kur emeklilerine 2006 ocak ve temmuz aylarında yapılacak zam kümülatif olarak yüzde 5.1’e denk geliyor. 
     
</TEXT>
</DOC>
