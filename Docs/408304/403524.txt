<DOC>
<DOCNO> 403524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/ekonomi/eko04.html </URL>
<DATE> 2005/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalık'tan Türkmenistan'a 65 milyon dolarlık yatırım 
</HEADLINE>
<TEXT>


Türkmenistan'da 65 milyon dolarlık 5 sağlık tesisinin açılışını yapan Çalık Grubu, eğlence ve alışveriş merkezi inşaatlarına devam ederken, yakında iki yeni üniversite inşaatına başlayacak 

NUR DAŞAR Aşkabat 

14 yıldır Türkmenistan'da faaliyet gösteren ve 40 inşaat projesine imza atan Çalık Holding'e ait Gap İnşaat, Türkmenistan'ın başkenti Aşkabat'ta beş yeni tesisi hizmete açtı. 
Proje kapsamında, 'sağlık yolu' olarak adlandırılan bölgede, 30 milyon dolara kadın ve çocuk hastanesi, 10.8 milyon dolara 2 tane tanı merkezi, 12 milyon dolara Sağlık Bakanlığı binası ve 1 milyon dolara da sağlık yolu yapıldı. 
Çalık Holding Yönetim Kurulu Başkanı Ahmet Çalık, Türkmenistan'da inşaat alanında yılda 150 milyon dolarlık projeye imza attıklarını söyledi. Çalık, "Halen dünyaca ses getirecek ve alanında ilk üçe girecek olan 'Medeniyet Merkezi' inşaatı sürüyor. Bu kompleksin içinde 5 milyon kitaplık bir kütüphane, bin kişilik konser salonu ve müze olacak. Bu tesisler 75 milyon dolara mal olacak. Disneyland ile lunapark arası bir projemiz de var. Tiyatro ve alışveriş merkezi inşaatı devam ediyor" dedi. 
Çalık, Saparmurat Türkmenbaşı'nın teklifiyle iki yeni üniversite inşaatına daha başlayacaklarını belirtti. 

Türkiye'de inşaat 
Çalık şunları söyledi "Gap İnşaat olarak Türkiye'deki yap - sat konuttan ziyade kapsamlı projeler üretebiliriz. Biraz farklı işler yapmayı düşünüyoruz. Şehirleşme olarak Aşkabat'tan alabileceğimiz dersler var. Beş yıl sonra Türkiye Türkmenistan'dan ders alabilir." 


</TEXT>
</DOC>
