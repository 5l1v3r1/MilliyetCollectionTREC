<DOC>
<DOCNO> 407321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/soneko25.html </URL>
<DATE> 2005/12/28/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
TGSD İstihdamdan size ne diyorlar, gençleri görmezden mi gelelim 
</HEADLINE>
<TEXT>

     Türkiye Giyim Sanayicileri Derneği TGSD Yönetim Kurulu Başkanı Aynur Bektaş, Kurumlar Vergisi'nde en son yapılan düzenleme nedeniyle yabancı yatırımcıların taleplerinin dikkate alındığı, yerli yatırımcıların isteklerinin göz ardı edildiğini düşündüklerini söyledi. 
     Bektaş, düzenlediği basın toplantısına, sivil toplum kuruluşlarının toplumun gelişmesine katkı sağladığını, bu kuruluşların görüşlerini açıklamalarının en doğal haklarını olduğunu söyleyerek başladı. 
     Toplantıda 2005 yılını değerlendiren ve gelecek yıla ilişkin projeksiyonları aktaran Bektaş, ekonomik büyümenin istihdam ve katma değer yaratmadığını kaydetti. 
     Bektaş, vergi, sosyal güvenlik, enerji gibi yapısal reformlarda ilerleme sağlanamadığını da ifade ederek, şöyle devam etti 
     ''Yapısal reformların gecikmesi, işletmelerdeki karlılığı azaltmakta, yatırımcılar yeni yatırımlar için ilave sermaye yaratmakta zorlanmaktadır. Yapılan son Kurumlar Vergisi düzenlemesi nedeniyle yabancı yatırımcıların sözlerine kulak verildiği, yerli yatırımcının taleplerinin ise göz ardı edildiğini düşünmekteyiz. Bu yaklaşım, Türk yatırımcı ve girişimcilerinin de gözlerini yurt dışına çevirmesine sebep olmaktadır.'' Rekabeti sürdürebilmek için ithal girdi kullanımının yerli üreticiye darbe vurduğunu, kendileri gibi emek yoğun sektörlerin ise en büyük zararı gördüğünü ifade eden Bektaş, sektörün şimdiye kadar rekabet gücünü elinde tutmak için yapabileceği her şeyi yaptığını, bundan sonrası için kamu reformları ve desteğine ihtiyaç duyduklarını söyledi. 
     
     ''30 YILIN EN BÜYÜK DARALMASI'' 
     Hazır giyimde durum değerlendirmesi yapan Aynur Bektaş, uluslararası beklentilerin aksine ihracatın sürdüğünü, ihracat yerine iç satışlarda beklenmedik bir gerileme yaşandığını, iç talebin ciddi oranda daraldığını söyledi. 
     İç pazarda yabancı rekabetinin artığını, karlılık oranının gerilediğini, sermaye birikimi ve yatırımların sınırlandığını aktaran Bektaş, Ocak-Ekim 2005 döneminde hazır giyim üretiminin yüzde 12.5 gerilediğini, Ocak-Kasım 2005 döneminde iç talepte ve buna bağlı iç satışlarda yüzde 10 gerileme yaşandığını belirterek, ''Bu gerileme kriz dönemlerinde dahi görülmemiştir. Son 30 yılın en büyük daralmasıdır'' dedi. 
     Bektaş, sektörün Ocak-Kasım 2005 ihracatının yüzde 5.74 artarak 12.5 milyar dolar olarak gerçekleştiğini, ihracat artışının sürdüğünü ancak artış hızının yavaşladığını kaydetti. 
     
     ''İSTİHDAMDAN SİZE NE '' 
     Toplantıda TGSD tarafından hazırlanan ''Türk Hazır Giyim Sektörünün Mali Sistemle İlişkileri Değerlendirme ve Öneriler Raporu''na da değinen TGSD Başkanı Bektaş, hazır giyim sektörünün finans sektörüyle ilişkilerinin daha sağlıklı bir yapıya kavuşması ve bu sayede hazır giyimin rekabet koşullarının iyileştirilmesinin öncelikli çalışma alanlarından biri olduğunu kaydetti. 
     Sektörün uluslararası rekabet kurallarıyla başa çıkmak için finansal hizmetlere her zamankinden fazla ihtiyaç duyduğunu vurgulayan Bektaş, bu nedenle Türkiye Bankalar Birliği ile başlatılan diyalogun sürekli ve kalıcı bir işbirliğine dönüştürülmesi için çalışmalar yaptıklarını, bu amaçla sözü edilen raporu hazırlandıktan sonra, Türkiye Bankalar Birliği'ne iletildiğini, karşılıklı değerlendirmelerin sonunda, TGSD ve TBB arasında sektörel bir alt çalışma grubu kurulması yönünde prensip kararı alındığını bildirdi. 
     Bektaş, TGSD'nin Merkez Bankası ile de görüşerek, kur ve faiz riskinin yönetilmesine yönelik bir işbirliğinin başlatılması konusunda da girişim başlattığını söyledi. 
     Aynur Bektaş, gençlerle iyi bir diyalog içinde olduklarını, onların sektörü benimsemelerini ve sahip çıkmalarını görmekten son derece mutlu olduğunu belirterek, istihdam sorununu gündeme getirmelerinin bazı çevrelerce hoş karşılanmadığını belirtti. 
     Bektaş, ''Bize, İstihdamdan size ne , siz işinize bakın diyorlar. İşsizleri, gençleri görmezlikten mi gelelim Sosyal huzuru tehlikeye mi atalım İstihdamdan size ne O zaman asgari ücretten size ne Asgari ücret de işçi ve işveren arasındaki bir alışveriştir. Öyleyse işçi ve işveren ücreti kendileri belirlesin'' diye konuştu. 
     Bir gazetecinin, bu kesimlerin kim olduğunu sorması ve ''Kamu, hükümet mi '' ifadesini kullanması üzerine Bektaş, ''Evet'' yanıtını verdi. 
     
</TEXT>
</DOC>
