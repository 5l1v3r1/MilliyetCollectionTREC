<DOC>
<DOCNO> 400083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sontur33.html </URL>
<DATE> 2005/12/02/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Kabzımal dehşet saçtı 
</HEADLINE>
<TEXT>

     Zafer TOKUŞ- Hakan TURHAN ADAPAZARI Sakarya , DHA 

ADAPAZARI’nde 4 ay önce 15 yaşındaki Melike A.'ya tecavüz ettiği iddiasıyla gözaltına alınıp bir süre tutuklu kaldıktan sonra yargılaması tutuksuz devam eden 40 yaşındaki Abdulkadir Polat dehşet saçtı. Kabzımallık yapan Polat, yolda takip ettiği ve kendisini tecavüzle suçlayan Melike A.'yı tabanca ile vurarak öldürdü, annesi G.A.’yı ağır yaraladı. 
     Olay Hacıoğlu Mahallesi'nde bugün meydana geldi. Sık sık evden kaçtığı belirtilen Melike A. 4 ay önce Yenigün Mahallesi’ndeki evinden kaçtı. Evlerine bir kilometre mesafedeki Patates Hali’nde kabzımallık yapan Abdulkadir Polat ile tanışan Melike A., bir süre sonra bu kişinin kendisine işyerinde tecavüz ettiğini iddia etti. Durumu anlatınca ailesi polise başvurdu. Gözaltına alınan Abdulkadir Polat ifadelerinde iddiaları reddetmesine rağmen tutuklandı. Bir süre tutuklu kaldıktan sonra tutuksuz yargılanmak üzere serbest bırakıldı. 
     Melike ve annesi G.A. öğle saatlerinde Hacıoğlu Mahallesi'nde oturan akrabaları Derya Çelebioğlu’nun evine giderken Patates Hali’nin önünden geçtiler. Burada anne kızı gören Abdulkadir Polat onların peşine düştü. Hacıoğlu Mahallesi Değirmen Sokağa geldiklerinde Polat iki kişiyi kurşun yağmuruna tuttu. 
     Saldırıda Melike A. vücuduna aldığı kurşun yaraları ile olay yerinde öldü. Annesi ise kaldırıldığı Adapazarı Toyotasa Hastanesi’nde ilk müdahale yapıldıktan sonra Kocaeli Üniversitesi Tıp Fakültesi Göğüs Cerrahisi bölümüne sevkedildi. 
     
     16 EL ATEŞ EDİLDİ 
     Polis olayın ardından kaçan kabzımalı yakalamak için araştırmaları sürdürürken, olay yeri incelemesinde de tabanca kovanlarından 16 el ateş edildiği ortaya çıktı. 
     Bu arada genç kız ve annesinin akrabası olduğu belirlenen Ayhan Demir olayın tecavüz yüzünden meydana geldiğini söyleyerek, Onları vuran Abdulkadir Polat sürekli tehdit ediyordu. Davayı geri çekmesini istiyordu'' dedi. 
     
</TEXT>
</DOC>
