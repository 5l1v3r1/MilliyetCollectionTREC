<DOC>
<DOCNO> 400778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sonspo42.html </URL>
<DATE> 2005/12/05/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Hakan Ünsal Çaykur Rizespor'u ve futbolu bıraktım... 
</HEADLINE>
<TEXT>

     Çaykur Rizespor’un deneyimli orta saha oyuncusu Hakan Ünsal, Çaykur Rizespor’u ve futbolu bıraktığını söyledi. 
     Ünsal, AA muhabirine yaptığı açıklamada, takımı ile yollarını ayırdığını belirterek, "Sezon başından bu yana fazla forma şansı bulamadım. Kulübüme faydalı olamadığımı düşününce önce genel kaptanımız Yılmaz Zehiroğlu, ardından kulüp başkanımız Ekrem Cengiz ile görüşerek talebimi ilettim. Onlar da benim görüşüme saygı gösterdiler" dedi. 
     Hiç kimseyle bir sorunu olmadığını ifade eden Ünsal, "Sadece idmana gidip gelmek benim için doğru olmadığı için böyle bir karar aldım. Kulübüm, taraftarlar veya hoca ile hiçbir sorunum yok" diye konuştu. 
     Futbolu da bıraktığını kaydeden Ünsal, "Gelecekle ile ilgili henüz bir karar vermiş değilim. Bu konuda bir kaç gün içerisinde karar vereceğim" dedi. 
     Yeşil-mavili kulüp ile sezon başında 1 yıllığına anlaşan Hakan Ünsal, teknik direktör Metin Yıldız döneminde ligin ilk 4 haftasında, ilk 11’de oynama şansı bulmuştu. 
     Sonraki 4 haftada Yıldız tarafından 18 kişilik maç kadrosuna dahil edilmeyen Ünsal, Metin Yıldız’ın görevine son verilmesinin ardından takımın başına getirilen Sakıp Özberk döneminde de forma şansı bulamamıştı. Ünsal, Özberk döneminde sadece Gaziaptepspor maçında 5 dakika oynamıştı. 
     
</TEXT>
</DOC>
