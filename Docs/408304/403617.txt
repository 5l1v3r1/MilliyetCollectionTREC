<DOC>
<DOCNO> 403617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sondun17.html </URL>
<DATE> 2005/12/15/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
İngilizler terör korkusunu yendi... 
</HEADLINE>
<TEXT>

     İngiltere'nin başkenti Londra'da caddeler, yaklaşan Noel bayramı ve yeni yıl dolayısıyla rengarenk ışıklandırılırken, mağazalar ve alışveriş merkezleri, 7 Temmuz'da yaşanan bombalı saldırıların ardından büyük düşüş gösteren satışların yeniden artmasından memnun. 
     Londra'nın merkezinde alışveriş yapanların sayısını inceleyen araştırma kuruluşu SPSL, dört ay önce sokağa çıkmaya korkan Londralıların güvenlerini yeniden kazandıklarını bildirdi. 
     SPSL yetkililerinden Dr. Tim Denison, kent merkezine giren özel otomobillerden alınan verginin yüzde 60 oranında artırılmasına karşın, alışveriş yapanların sayısının geçen yılki düzeyi yakaladığını, ülke içinden ve dışından gelen turistlerin sayısının artmasıyla Noel'e umutlu girdiklerini söyledi. 
     Londra Perakendeciler Konsorsiyumu da, bombalamaların ardından yaşanan durgunluğun artık sona erdiğine inandıklarını, son bir ayda satışlarında önemli bir artış kaydedildiğini açıkladı. 
     Kentin merkezinde işlerin iyi gitmesine karşın, ülke genelinde perakende satışlarda düşüşün henüz sona ermediği belirtiliyor. İngiltere'nin görece zengin sayılan güney bölgesinde Kasım ayı perakende satış rakamları geçen yılın aynı ayına göre yüzde 5.5 oranında aşağıda seyrediyor. 
     Ev fiyatlarında artışın durması, ev giderlerinin artması, vergiler ve akaryakıt fiyatlarında artışla birlikte işsizlik sayısındaki artış, ülke genelinde tüketicileri alışverişten uzak tutan nedenler arasında gösteriliyor. 
     
</TEXT>
</DOC>
