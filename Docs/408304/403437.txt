<DOC>
<DOCNO> 403437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sonspo24.html </URL>
<DATE> 2005/12/14/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Galatasaray'da Hakan Şükür'ün oynaması zor... 
</HEADLINE>
<TEXT>

     Galatasaray, Kayserispor ile 16 Aralık Cuma günü oynayacağı Turkcell Süper Ligi maçının hazırlıklarını basına kapalı yaptığı antrenmanla sürdürdü. 
     Teknik direktör Eric Gerets yönetiminde, Florya Metin Oktay Tesisleri'nde yapılan antrenmana sakatlığı devam eden futbolcular Hakan Şükür ve Hasan Şaş'ın katılmadıkları, Ergün'ün ise aşil tendonuna aldığı darbe nedeniyle çalışmayı bitiremediği bildirildi. 
     Kulüp doktoru Murat Çevik, sakat futbolcuların durumu ile ilgili yaptığı açıklamada, ayak başparmağında sakatlığı bulunan Hakan Şükür'ün bugün MR'ının çekildiğini belirterek, ''MR sonuçlarına göre Hakan'ın tedavisine devam ediyoruz. Bu hafta oynaması zor görünüyor'' dedi. 
     Dr. Çevik, tedavisini Almanya'da sürdüren Hasan Şaş'ın yarın yurda döneceğini de ifade ederek, ''Antrenmanda aşil tendonundan aldığı darbe sonucu Ergün, çalışmayı bitiremedi. Tedavisine başladık'' diye konuştu. 
     Kırmızı kart cezası nedeniyle Kayserispor'a karşı da forma giyemeyecek olan Tomas'ın da dizinde ağrılarının bulunduğunu ifade eden Murat Çevik, bu futbolcuyu da tedavi altına aldıklarını söyledi. 
     
</TEXT>
</DOC>
