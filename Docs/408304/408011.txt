<DOC>
<DOCNO> 408011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sonspo08.html </URL>
<DATE> 2005/12/30/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
AS gazetesinden müthiş iddia Real Madrid, Capello'yu getiriyor... 
</HEADLINE>
<TEXT>

     Fanatik Gazetesi 

İspanya’nın yüksek tirajlı gazetesi AS’dan müthiş iddia... 
     Teknik kadro anlamında bir türlü istikrar sağlayamayan ve Luxemburgo’nun işine son verdikten sonra sezon sonuna kadar Lopez Caro ile devam kararı alan Real Madrid’in Capello’yu getirmek için her türlü imkanı seferber ettiği bildirildi. 
     Juventus ile 2007 sonuna kadar anlaşması bulunan 59 yaşındaki teknik adamın eski takımına dönmeye sıcak baktığı ancak bazı şartlarının olduğu belirtildi. Capello’nun Real ile anlaşmasını durumunda 4 süperstar isteyeceği belirtildi. 
     Artık kadronun yenilenmesi gerektiğine inanan deneyimli teknik adamın, şartı ise Juventus’tan Ibrahimovic ile Vieira, Inter’den Adriano ve Liverpool kaptanı Gerrard’ın transfer edilmesi. 
     Bu oyuncuların sadece bonservis bedelleri kaba bir hesapla 150 milyon Euro tutuyor. Ancak üst üste yaşanan başarısız sezonların ardından koltuğu sallantıda olan Başkan Perez’in köşeye sıkıştığı ve Capello’nun şartlarına evet demekten başka bir çaresinin bulunmadığı ifade edildi. 

     
</TEXT>
</DOC>
