<DOC>
<DOCNO> 401499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sonyas16.html </URL>
<DATE> 2005/12/07/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
5 yılda 33 bin km yürüyen Kanadalı Lizbon'da... 
</HEADLINE>
<TEXT>

     Yayan olarak 5 yıl önce dünya turuna başlayan Kanadalı, 33 bin km yürüdükten sonra Lizbon'a ulaştı. 
     Lizbon'da AFP muhabirinin görüştüğü seyyah Kanadalı Jean Beliveau, Afrika ve Amerika kıtalarında 28 ülkeden geçtiğini, toplam 33 bin km yol kat ettiğini anlattı. 
     5 yıl dört aydır yürüdüğünü belirten maceraperest Kanadalı, bu süre zarfında 20 çiftten fazla pabuç eskittiğini anlattı. 
     Karısı ve çocuklarını Montreal'de bırakıp, ''barış uğrunda'' yola çıkan 50 yaşındaki macera düşkünü Kanadalı, serüveninin sona ermediğini ve 12 yıl süreceğini tahmin ettiğini söyledi. Seneye doğu Avrupa ülkeleri üzerinden Asya'ya doğru yola çıkacağını belirten Kanadalı, başlangıçta tamamen macera olsun diye başladığı bu yolculukta, bundan sonra dünya çocukları yararına para toplamak istediğini söyledi. 
     Kanadalı maceraperest, Noel tatili için Madrid'e giden karısıyla buluşup, bir ay tatil yaptıktan sonra yeniden yola düşecek. 
     
</TEXT>
</DOC>
