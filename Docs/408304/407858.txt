<DOC>
<DOCNO> 407858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/yasam/yas01.html </URL>
<DATE> 2005/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Altı ayda eğitim yuvası 
</HEADLINE>
<TEXT>


Üsküdar'da, depremde hasar gördüğü için yıktırılan okulun yerine Aydın Doğan Vakfı tarafından 6 ay gibi kısa bir sürede inşa edilen Aydın Doğan İlköğretim Okulu'nun resmi açılışı dün yapıldı 

Burcum Devrez - İstanbul 

İSTANBUL Üsküdar'da, depremde hasar gördüğü için yıkılan Bekir Esener İlköğretim Okulu'nun yerine, Aydın Doğan AD Vakfı tarafından 2 milyon 800 bin YTL'ye yaptırılan Aydın Doğan İlköğretim Okulu'nun resmi açılışı dün yapıldı. Açılış törenine mesaj gönderen Başbakan Tayyip Erdoğan, Aydın Doğan'ı eğitim sistemine yaptığı değerli katkılar nedeniyle kutladı. 

'İlk destek AD Vakfı'ndan geldi' 

İSTANBUL Valisi Muammer Güler de, hasar nedeniyle yıktırdıkları 54 okulun yerine yenilerinin yapılması için ilk desteğin AD Vakfı'ndan geldiğini belirterek şöyle dedi "Aydın Doğan Vakfı, 'Biz yıkılan okullardan bir tanesine talibiz' dedi. Sayın Aydın Doğan, bunun genetik olarak babadan torunlara geçtiğini görüyorum. Torunlarınız çok heyecanlı. Onları da eğitim hayırseveri yapacağız." 



Fetvacı Desteğimiz sürecek 
AD Vakfı Yürütme Kurulu Başkanı Candan Fetvacı ise vakfın eğitime desteğini sürdüreceğini belirtti. Ankara'daki bir toplantısı sebebiyle törene katılamayan Milli Eğitim Bakanı Hüseyin Çelik adına Güler, Doğan'a plaket sundu. AD Vakfı Yönetim Kurulu Başkanı Aydın Doğan, bahar ayları için Erzurum Nene Hatun Lisesi, Erzincan Lisesi Kız Öğrenci Yurdu ile Kelkit, Köse ve Kürtün kız yurtlarının müjdesini verdi. 

Törene katılanlar 

İstanbul Valisi Muammer Güler, eşi Neval Güler, İl Milli Eğitim Müdürü Ömer Balıbey, Aydın Doğan Vakfı ve Doğan Holding Yönetim Kurulu Başkanı Aydın Doğan, AD Vakfı Başkan Vekili Sema Doğan, Sabancı Holding Yönetim Kurulu Başkan Yardımcısı Şevket Sabancı, eşi Hayırlı Sabancı, AD Vakfı Yönetim Kurulu Üyesi ve Kanal D İcra Kurulu Başkanı Arzuhan Doğan Yalçındağ, Milliyet Gazetesi İcra Kurulu Başkanı Hanzade Doğan, Hürriyet Gazetesi İcra Kurulu Başkanı Vuslat Doğan Sabancı, Milliyet Gazetesi Genel Yayın Yönetmeni Sedat Ergin, Hürriyet Gazetesi Genel Yayın Yönetmeni Ertuğrul Özkök, CNN Türk Genel Yayın Yönetmeni Ferhat Boratav. 


</TEXT>
</DOC>
