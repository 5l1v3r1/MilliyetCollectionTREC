<DOC>
<DOCNO> 401396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sonsiy06.html </URL>
<DATE> 2005/12/07/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
DYP'den AKP'ye karşı "Erbakan" taktiği 
</HEADLINE>
<TEXT>

     DYP, iktidar partisi AKP’ye karşı Necmettin Erbakan taktiği uygulayacak. 
     Meydanların ardından AKP’ye karşı "kapı kapı" muhalefet başlatan DYP’de, partili kadınlar, Erbakan geleneğinde olduğu gibi ev ziyaretleri yaparak ev hanımlarına iktidarı şikayet etmeye başladı. 
     DYP Kadın Kolları Genel Başkanlığı’nın geçen ay startını verdiği çalışma çerçevesinde, 2-3’erli gruplar halinde ev hanımlarının sorunları dinlenirken, beklentileri not ediliyor. 
     
     KOLİ DEĞİL PROJE 
     İktidar yolunun kadınların desteğini almaktan geçtiğini vurgulayan DYP Kadın Kolları Genel Başkanı Dr. Ayşe Şaylı, uygulamanın genişletilerek Anadolu sathına yayılacağını söyledi. 
     Şaylı, çalışmalarını değerlendirirken, "DYP, iktidar partisi AKP’nin koli dağıtarak, hediye götürerek oy toplayan siyaseti yerine halkın sesine kulak veren ev ziyaretleri programını başlattı" dedi. 
     Şaylı, ortaya "koli" yerine "proje koyan" bir siyaset anlayışını öne çıkardıklarını söyledi. 
     
</TEXT>
</DOC>
