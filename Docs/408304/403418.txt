<DOC>
<DOCNO> 403418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sonspo05.html </URL>
<DATE> 2005/12/14/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Galatasaraylı Yalçın Song’la oynadım Tomas’la da oynarım 
</HEADLINE>
<TEXT>

     Derbide ilk kez 11'de sahaya çıkan Yalçın, 'Song Afrika Kupası'ndayken hocam görev verirse, yine elimden geleni yaparım' dedi. 
     Stjepan Tomas'ın cezası nedeniyle Beşiktaş maçında Song'a partnerlik yapan Yalçın Ayhan, derbide yaşadıklarını anlattı. Maç öncesi kendini çok iyi motive ettiğini söyleyen genç savunmacı, "Önemli bir maç olmasına rağmen çok fazla stres yaşamadım. Çok iyi motive olmuştum. Song'la maç öncesi defansta yapacaklarımızı da konuşmuştuk. Özellikle Cordoba'nın yapacağı degajlarda nasıl kademe yapacağımızı sık sık konuştuk. Bu tür pozisyonlarda da hata yapmadığımızı düşünüyorum" dedi. İbrahim Akın'ın sakatlandığı pozisyonu da yorumlayan Yalçın şunları söyledi "O pozisyonda dikkat edilirse benim ayaklarım yerde ve ben sol ayağımla topa müdahale ediyorum. Tabii ki İbrahim'i sakatlamak için girmedim. Kasti bir şey yapmadım, bu nedenle gönlüm rahat." 20 Ocak-10 Şubat arasında düzenlenecek Afrika Kupası'na gidecek Song'un yokluğunda görev yapması beklenen Yalçın, "Hocam şans verirse, elimden geleni yaparım. Song'la da Tomas'la da antrenmanlarda yanyana oynuyoruz. İkisi de çok profesyonel, bana çok yardımcı oluyorlar. Song'la bir deneyimimiz oldu, Tomas'la da oynarsak, başarılı olacağımızı düşünüyorum" diye konuştu. 
     
</TEXT>
</DOC>
