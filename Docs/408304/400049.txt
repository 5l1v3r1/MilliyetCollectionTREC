<DOC>
<DOCNO> 400049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sonspo27.html </URL>
<DATE> 2005/12/02/ </DATE>
<TIME> 22.10 </TIME>
<AUTHOR>  </AUTHOR>
<HEADLINE>
Gökdeniz, ikinci yarıda yeniden sahalara dönüyor 
</HEADLINE>
<TEXT>

     Futbol Federasyonu Tahkim Kurulu, geçen sezonki Akçaabat Sebatspor-Kayserispor maçında yaşanan yasadışı bahis skandalına adları karışan futbolculara verilen cezalarda indirime gitti. 
     Profesyonel Futbol Disiplin Kurulu PFDK tarafından çeşitli sürelerle müsabakalardan men cezasına çarptırılan futbolcuların itirazları üzerine, Tahkim Kurulu bugün Futbol Federasyonu'nun Beylerbeyi'ndeki Atatürk Eğitim ve Araştırma Merkezi'nde duruşmalı toplantı yaptı. 
     Yaklaşık 6 saat süren toplantıda, önce bahis olayının ortaya çıkmasını sağlayan Akçaabat Sebatsporlu kaleci Hakan Olgun'u dinleyen kurul, ardından öteki oyuncuların ifadelerine başvurdu. 
     Toplantı sonrasında alınan kararları Tahkim Kurulu Başkanı Selçuk Öztek açıkladı. Öztek, olaylar ve gelişmeler karşısında, PFDK tarafından verilen cezaların gözden geçirildiğini, tüm dosyaların incelendiğini ve tüm tanıkların beyanlarının, tekrar duruşma yapılarak değerlendirildiğini söyledi. Tahkim Kurulu'nun, Gökdeniz'le ilgili aldığı karardaki gerekçeli açıklaması şöyle 
     "Trabzonspor futbolcusu Gökdeniz Karadeniz'in, suç fiilinde organizasyon görevini üstlenmek suretiyle üzerine atılı suç fiilini işlediğinin sabit olduğuna ve temel cezasının 15 ay olarak belirlenmesine, suçun eksik teşebbüs aşamasında kalması nedeniyle bu cezadan 1 2 oranında indirim yapılarak 7 ay 15 güne indirilmesine, pişman olduğuna dair yaptığı açıklamaların samimi olduğuna kanaat getirilmesi karşısında, duruşmadaki hal ve tavrı da dikkate alınarak cezasından takdiren indirim yapılmasına ve sonuç cezasının 6 ay olarak belirlenmesine aynı gerekçelerle, futbolcunun 90 bin YTL para cezasının, eksik teşebbüs nedeniyle 45 bin YTL'ye indirilmesine, takdiren 36 bin YTL sonuç para cezası olarak belirlenmesine karar verildi." Kurul, Kayserisporlu futbolcular Metin Aktaş ve Bayram Toysal ile Kocaelisporlu Alişen Kandil'in temel cezalarının 12 ay olarak belirlenmesine, suçlarının eksik teşebbüs aşamasında kalması nedeniyle 6 aya indirilmesine, duruşmadaki hal ve tavırları nedeniyle cezada takdiren indirim yapılarak sonuç cezalarının 5 ay olarak belirlenmesine karar verdi. Bu futbolculara verilen para cezaları da 6 bin 250 YTL'ye indirildi. 
     Tahkim Kurulu, Akçaabat Sebatsporlu futbolcu Ogün Temizkanoğlu, Akçaabat Sebatspor Kulübü Doktoru İlhan Günaydın ve Trabzonspor Kulübü Malzemecisi Özkan Saraç'a verilen cezaları kaldırırken, gerekçesini de "Mevcut delillerin yalnızca dolaylı ve ikinci el duyumlardan ibaret olması karşısında adı geçenlerin suça iştirak fiili ve iradesi sabit olmadığından" diye açıkladı. 
     PFDK, Ogün Temizkanoğlu, Metin Aktaş, Bayram Soysal, İlhan Günaydın ve Özkan Saraç'a 12 ay, Gökdeniz'e 10 ay, Alişen Kandil'e de 8 ay müsabakalardan men cezası vermişti. 
     Tahkim Kurulu'nun bu kararları sonucu, cezası 6 aya indirilen ve tedbir tarihi 8 Eylül olan Gökdeniz Karadeniz'in cezası, 8 Mart 2006'da sona erecek. Metin Aktaş, Alişen Kandil ve Bayram Toysal'ın cezaları ise tedbir tarihlerinin 17 Ağustos olması nedeniyle, 17 Ocak 2006'da tamamlanacak. 
     
</TEXT>
</DOC>
