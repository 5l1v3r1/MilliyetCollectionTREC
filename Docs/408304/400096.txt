<DOC>
<DOCNO> 400096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sonyas04.html </URL>
<DATE> 2005/12/02/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
50 Cents'e bakan torpili 
</HEADLINE>
<TEXT>

     Konser vermek üzere gelmek istediği Kanada’dan uzun zamandır vize alamayan ünlü rap müzikçisi Curtis Jackson, nihayet muradına erdi. "50 Cents" adıyla ünlenen sanatçıya vizesi, Kanada Federal Göçmenlik Bakanı Joe Volpe tarafından bizzat verildi. 
     Şiddeti teşvik eden müziği sebebiyle bugüne kadar vize alamayan Curtis Jackson, 3-14 Aralık arasında Toronto, Ottawa, Montreal, Quebec, Halifax ve Saint John kentleri ile New Brunswick eyaletinde konserler verecek. 
     Curtis Jackson, 2003 yılında Toronto’da verdiği konser sırasında, 24 yaşındaki bir izleyicinin ruhsatsız bir silahla öldürülmesi 
     sebebiyle, uzun süredir Kanada vizesi alamıyordu. 
     "50 Cents"e vize verilmesi, tartışmaları da beraberinde getirdi. 
     Liberal Parti’den Toronto milletvekili Dan McTeague, ruhsatsız silah kullanımı sebebiyle sadece bu yıl içinde Toronto’da 48 kişinin hayatını kaybettiğini belirterek, sanatçının "Ya zengin ol ya da ölümü dene" isimli filmini hatırlattı. 
     McTeague, 2003 yılında meydana gelen olayı da hatırlatarak, "Onların şiddet içeren müzik ve filmlerinin, ülkemizde hoş karşılanmadığını ve karşılanmayacağını göstermeliyiz. Torontoluların, bu tür şiddet mesajlarını dinleme ihtiyacı hissetmeyeceklerini umuyorum" dedi. 
     
</TEXT>
</DOC>
