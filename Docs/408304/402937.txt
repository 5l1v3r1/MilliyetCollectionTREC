<DOC>
<DOCNO> 402937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/spor/spo04.html </URL>
<DATE> 2005/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Halilhodziç paniği 
</HEADLINE>
<TEXT>


Trabzonspor'un hocasının dünkü idmana katılmaması kafaları karıştırdı. Ancak yardımcılarının, futbolculara kızgın olan Halilhodziç'i antrenmana gelmemesi konusunda ikna ettiği ortaya çıktı 


Bordo - mavili kulüpte Vahid Halilhodziç'in Ankaraspor maçının ardından yaptığı "Burada ne işim var" açıklamaları sıcaklığını korurken, Boşnak hocanın dünkü idmana çıkmaması kafalarda soru işaretleri yarattı. 
Önce bu durumun sağlık sorunları yüzünden olduğu kaydedildi, daha sonra ise yardımcılarının Halilhodziç'in antrenmana katılmasına engel olduğu ortaya çıktı. Ankaraspor maçı sonrası futbolcularına çok kızan ve soyunma odasında tek kelime bile konuşmayan Halilhodziç'in, dünkü antrenman öncesi futbolcularıyla uzun bir toplantı yaparak, sert uyarılarda bulunmayı planladığı bildirildi. Yardımcılıklarını yapan Bruno Baronchelli ve Cemşir Muratoğlu'nun kendisini bu kararından vazgeçirmek için uzun süre çaba sarfettiği ve "Bugün nasılsa hafif bir antrenman yapılacak. Gelmeseniz de olur. Bu sinirli halinizle oyunculara konuşma yapmanız bizce doğru değil" sözleriyle kendisini ikna ettikleri öğrenildi. 

Eller kayıp 

Karadeniz ekibi, Ankaraspor yenilgisi sonrası kritik Beşiktaş maçının hazırlıklarına başladı. Halilhodziç'in yokluğunda idmanı yardımcısı Bruno Baronchelli yönetti. Baronchelli, antrenmandan önce futbolcularla yaklaşık 45 dakika süren bir toplantı yaptı. Gözden çıkarılan Fabiano Eller izin almadan çalışmaya çıkmadı. Bu oyuncuya ceza kesileceği bildirildi. İdmana sponsorluk anlaşması imzalamak için İstanbul'da bulunan Yattara da çıkmadı. Sakat Mehmet Yılmaz ve Volkan düz koşu yaparken, Tayfun ayak bileği, Fatih Tekke beli, Jun da sol arka adalesindeki ağrı nedeniyle çalışmayı yarım bıraktı. Antrenmanı, Trabzon Bilim ve Sanat Merkezi'nde eğitimlerini sürdüren 55 ilköğretimokulu öğrencisi, öğretmenleriyle birlikte izledi. 

Önal rapor aldı 

Trabzonspor'da 18 Aralık'da yapılacak seçimli mali genel kurul öncesi başkan adaylarından İskender Önal, Başkan Atay Aktuğ ve teknik direktör Vahid Halilhodziç ile görüştü. Mehmet Ali Yılmaz Tesisleri'nde gerçekleşen görüşmede, Önal hem Aktuğ hem de teknik direktör Vahid Halilhodziç'den takımla ilgili bilgiler aldı. 
Başkan adaylarından Nuri Albayrak, göreve geldiğinde her alanda Trabzonspor'un ayağa kalkacağını savundu. Albayrak, "Artık devin uyanma zamanıdır. Taraftarın isteği, Türkiye'nin gururu Anadolu'nun lideri Trabzonspor'un tekrar şahlanmasıdır. Halilhodziç'i beğeniyorum. Bir yıldız futbolcu hibe edeceğim" dedi. 


</TEXT>
</DOC>
