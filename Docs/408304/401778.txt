<DOC>
<DOCNO> 401778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sonspo32.html </URL>
<DATE> 2005/12/08/ </DATE>
<TIME> 20.05 </TIME>
<AUTHOR>  </AUTHOR>
<HEADLINE>
Olaylı Pınar Karşıyaka-Beşiktaş Cola Turka maçı hakkında soruşturma 
</HEADLINE>
<TEXT>

     Basketbol Federasyonu, 3 Aralık'ta İzmir'de Pınar Karşıyaka ile Beşiktaş Cola Turka takımları arasında oynanan Türkiye Basketbol Ligi TBL maçı öncesi yaşanan olaylarla ilgili idari soruşturma başlattığını bildirdi. 
     Basketbol Federasyonu Yönetim Kurulu, bugünkü toplantısının ardından, federasyonun resmi internet sitesinden yazılı bir açıklama yaptı. TBL'de 2005-06 sezonunun büyük bir çekişmeye sahne olduğu, birbirinden zevkli ve heyecanlı maçlarla salonlarda izleyici sayısının arttığı ve medyanın basketbola ilgisinin yükseldiği vurgulanan açıklamada, ''Tüm bu güzel gelişmelere karşın, basketbolumuzun bilgili, nezih seyircilerinin arasına tasvip edilmeyecek grupların sızdığı ve tribünlerde istenmeyen olaylara sebebiyet verdikleri görülmektedir'' denildi. 
     Basketbol Federasyonu Yönetim Kurulu'nun açıklaması şöyle 
     ''Basketbol Federasyonu Yönetim Kurulu, bu olumsuz gelişmeler ve özellikle de 3 Aralık 2005'te İzmir'de oynanan Pınar Karşıyaka-Beşiktaş Cola Turka müsabakası öncesinde ortaya çıkan ve basketbolseverlerin can ve mal güvenliğini tehlikeye sokan olaylarla ilgili, idari bir soruşturma başlatmıştır. 
     Soruşturma kapsamında, sporda şiddet yasasının öngördüğü yaptırımlar başta olmak üzere, basketbol müsabaka talimatı ve ilgili diğer yasal mevzuat hükümleri doğrultusunda gerekenler yapılacaktır. 
     Türk basketbolunun esenliği, saygınlığı ve fair-play adına kulüplerimizden, taraftarlardan ve medyamızdan, federasyonumuza yardımcı olmalarını ve bu sorunların aşılmasında özenli davranmalarını bekliyoruz.'' 
     
     İZMİR'DEKİ MAÇ 
     Pınar Karşıyaka ile Beşiktaş Cola Turka takımları arasında 3 Aralık'ta İzmir'de oynanan karşılaşma öncesi, salondaki Pınar Karşıyakalı taraftarlar, maçı izlemeye gelen bir grup Beşiktaş taraftarlarına tepki gösterirken, salondan çıkmaları yönünde sloganlar atmış, bu arada taraftarlardan bazıları oturdukları koltukları sökerek Beşiktaşlı taraftarlara doğru fırlatmıştı. 
     Bunun üzerine Beşiktaşlı taraftarlar oturdukları bölümden polis kontrolünde salon dışarı çıkarılırken, taraftarları yatıştırmak için polisin biber gazı kullanmak durumunda kaldığı olaylar sırasında, Beşiktaş Cola Turka Antrenörü Murat Didin'in başına bir cisim isabet etmişti. Tüm bu olaylar nedeniyle de karşılaşma 55 dakika gecikmeyle başlayabilmişti. 
     
</TEXT>
</DOC>
