<DOC>
<DOCNO> 401681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/soneko20.html </URL>
<DATE> 2005/12/08/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
TUI'nin Kızkalesi ilgisi... 
</HEADLINE>
<TEXT>

     Derviş Çömez 

Avrupanın en büyük turizm şirketlerinden Tourism United International'ın TUI , Mersin'in Erdemli İlçesi'ne bağlı tarihi ve turistik beldesi Kızkalesi'ne, yeni yılda, İskandinav ülkelerinden turist getirmek amacıyla otellerle anlaşma yaptığı belirtildi. 
     Mersin Turizm İşletmecileri Derneği MERTİD Başkanı Mustafa Kale, AA muhabirine yaptığı açıklamada, TUI'nin beldedeki 9 otelle İskandinav ülkelerinden 2006 yılının 14 Mayıs-15 Ekim tarihleri arasında getireceği turistler için 650 yatak anlaşması yaptığını, sadece bunun için gecelik 22- 28 Avro ödeme yapacağını, bunun sevindirici bir başlangıç olduğunu söyledi. 
     Kale, TUI yetkilileri ile 2004 yılında görüşmelere başladıklarını, Kızkalesi ve çevresinin potansiyeli, tarihi ve kültürel yerlerinde uzmanların incelemesi sonrasında hazırlanan olumlu rapor sonrasında sevindirici gelişmelerin yaşandığını kaydetti. 
     Mustafa Kale, ''Şirket, 9 otelle anlaşma yaptı. Kızkalesi şeytanın bacağını kırıyor. İskandinav ülkelerinden gelecek turistler, Kızkalesi'ne döviz yağdıracak. Bu yöre ve ülke ekonomisine de olumlu yansıyacak. Potansiyeli en iyi şekilde değerlendirmeliyiz'' dedi. 
     
     TUI KONTRAT SORUMLUSU 
     TUI'nin Northern Europe Kontrat Sorumlusu Zafer Kale de yapılan anlaşmayla ilk adımın atıldığını belirterek, ''Artık Kızkalesi'ne ferdi değil, gruplar halinde turistler gelmeye başlayacak. Şimdiden 9 oteldeki 650 yatağı müşterilerimiz için kapattık. Burayı seçmemizin nedeni, gelişmeye müsait, bakir bir yapıya sahip olmasıdır'' dedi. 
     Zafer Kale, yaptıkları incelemelerde mevcut plajın yetersiz kalacağına, altyapı yatırımları ile çevre düzenlemesine gidilmesi gerektiğine dikkati çekerek, şöyle konuştu 
     ''Bölgedeki insanlar da destek verirse, dünya harikası Kızkalesi hak ettiği konumu yakalayacaktır. Kızkalesi'ne sadece yaz sezonunda turist getirmek istemiyoruz. Ancak, bu ilk kafilede oluşacak izlenim çok önemli. Kızkalesi'ni güzel günler bekliyor.'' 
     
     A'DAN Z'YE KALİTE 
     Kızkalesi Belediye Başkanı Necati Kale de TUI'nin turist getirecek olmasının büyük önem taşıdığını belirtti. Başkan Kale, ''Turizm alanında bir dünya devinin bölgeye ilgi göstermesi zenginliklerimizin gün ışığına çıkmasında önemli bir adımdır'' dedi. 
     Gerekli hazırlıklara başlayacaklarını ifade eden Necati Kale, ''Turist geldiğinde A'dan Z'ye tüm ihtiyaçlarını kaliteli bir şekilde karşılayabilmeliyiz. Bunun için de kentsel turizm bilinci geliştirilmeli'' diye konuştu. 
     Atıksu Arıtma Tesisi Projesi'nin hazırlıklarının son aşamaya geldiğini ifade eden Kale, tesisin 1 milyar YTL'ye mal olacağını ve en az 5 bin metre karelik alana ihtiyaç duyulduğunu kaydetti. 
     İl Kültür ve Turizm Müdürü Emrullah Yimsek de ''çok güzel bir gelişme'' yaşandığını ve devamının getirilmesi gerektiğini belirterek, şöyle dedi 
     ''Böyle büyük bir şirketinin bölgemizde tur planlaması bizim için çok önemli. Sektörümüz bu yönde hazırlıklı. Bölgemizde turizm konusunda göreceli olarak bir gelişme var. Girişimler umut veriyor. Mersin, Antalya ve çevresindeki gelişmişliği bir an önce yakalamalıdır. Bunun için de kamu kurum ve kuruluşları, sivil toplumlar ve özel sektör öncülüğünde çok ciddi çalışmalar yürütülüyor.'' 
     
</TEXT>
</DOC>
