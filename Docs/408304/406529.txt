<DOC>
<DOCNO> 406529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/25/son/sontur42.html </URL>
<DATE> 2005/12/25/ </DATE>
<TIME> 21.05 </TIME>
<AUTHOR>  </AUTHOR>
<HEADLINE>
Polisi görünce kaçan şahsın bıraktığı poşetten plastik patlayıcı çıktı 
</HEADLINE>
<TEXT>

     Adana'da, polisi görüp kaçan bir kişinin bıraktığı poşetten, kitap içerisine yerleştirilmiş plastik patlayıcı çıktı. 
     Alınan bilgiye göre, merkez Seyhan İlçesi Tepebağ Mahallesi Avukat Turan Başman Sokak'ta, kimliği henüz belirlenemeyen bir kişi, Merkez Komutanlığı ve Adana Adliyesi yönüne giderken, çevrede devriye görevi yapan Terörle Mücadele Şube Müdürlüğü ekiplerini görmesi üzerine paniğe kapılarak kaçmaya başladı. 
     Elindeki poşeti de koşarken ara sokakta bırakan kişi, çevrede yapılan aramalara rağmen yakalanamadı. 
     Bomba imha ekiplerince tazyikli suyla açılan poşetin içerisinde, sayfaları kesilen üniversiteye hazırlık kitabı içine yerleştirilmiş konserve kutusu içinde cep telefonu düzenekli plastik patlayıcı çıktı. 
     Yetkililer, plastik patlayıcının türünün, balistik inceleme sonucu belirleneceğini, soruşturmanın sürdüğünü bildirdiler. 
     
</TEXT>
</DOC>
