<DOC>
<DOCNO> 401454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sontur10.html </URL>
<DATE> 2005/12/07/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Bakırköy'de minibüs devrildi 2 ölü, 1 yaralı 
</HEADLINE>
<TEXT>

     Bakırköy’de kaygan yolda kontrolden çıkıp bariyere çarparak devrilen minibüsteki 2 kişi öldü, 1 kişi yaralandı. 
     AA muhabirinin aldığı bilgiye göre, Şirinevler’den Topkapı yönüne giden Yakup Şensoy’un kullandığı 34 KZT 25 plakalı servis minibüsü, E-5 Karayolu’nda kontrolden çıkarak bariyere çarpıp devrildi. 
     Kazada, minibüs sürücüsü Şensoy 39 ile ön koltukta oturan Selçuk Kök 26 minibüsün altında sıkıştılar. Arka koltukta oturan Muzaffer Güner ise araçtan dışarı fırlayarak yol kenarındaki boşluk alana düştü. Yaralanan Güner, hastaneye kaldırıldı. 
     Kaza yerine ulaşan itfaiye ekipleri de, trafik çekicisinin yardımıyla devrilen minibüsü kaldırdı. Ardından kapısı kesilerek minibüsten çıkartılan Şensoy ile Kök’ün, olay yerinde öldükleri anlaşıldı. 
     Kök ile servis firmasının sahibinin yeğeni olduğu belirtilen Şensoy’un cesedi, incelemelerin ardından Bakırköy Ruh ve Sinir Hastalıkları Hastanesi morguna kaldırıldı. 
     Olayı duyan Şensoy ile Kök’ün yakınları ve arkadaşları fenalık geçirdi. 
     Yetkililer, olay öncesi yol üzerine bir araçtan mazot döküldüğüne dikkat çekerek, minibüsün kayganlaşan yolda kontrolden çıktığının sanıldığını ifade ettiler. 
     Kaza yüzünden yol, yaklaşık 1 saat süreyle trafiğe kapandı. Bu arada bazı araçlarda bulunan bazı öğrenciler ile vatandaşlar, okul ve işyerlerine yaya olarak gittiler. 
     
</TEXT>
</DOC>
