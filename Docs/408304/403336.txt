<DOC>
<DOCNO> 403336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sondun42.html </URL>
<DATE> 2005/12/14/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Rusya'da her 1 saatte 1 kadın kocası tarafından öldürülüyor 
</HEADLINE>
<TEXT>

     Uluslararası Af Örgütü, Rusya'da saat başı bir kadının eşi veya yakını tarafından öldürüldüğünü bildirdi. 
     Af Örgütü yetkilileri, Moskova'da düzenledikleri basın toplantısında, Rusya İçişleri Bakanlığı'nın verilerine göre, 2003'te 9 bin Rus kadınının eşi, sevgilisi veya yakını tarafından öldürüldüğünü belirttiler. 
     Af Örgütü'nün Rusya koordinatörü Fredierike Behr, 2004 verilerine göre yaklaşık 36 bin Rus kadınının eşi tarafından dövüldüğünü belirterek, 4 aileden birinde dayağın düzenli yer aldığını, ancak kadınların yüzde 40'ının hiçbir zaman polise başvurmadığını kaydetti. 
     Behr, Rusya'da aile içi şiddet eşiğinin bu kadar yüksek olmasının nedeninin son yıllardaki Afganistan ve Çeçenistan savaşlarıyla alkolizmin büyük bir sorun olduğu ülkede, şiddete yaygın olarak başvurulmasının kaynağının kültürel ve sosyal gelenekler olabileceğini belirtti. 
     Rus makamları tarafından BM'ye 2002'de gönderilen son raporda, her yıl ülkede 14 bin kadının eşi veya aile yakını tarafından öldürüldüğü bildirilmişti. 
     
</TEXT>
</DOC>
