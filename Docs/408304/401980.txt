<DOC>
<DOCNO> 401980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sondun17.html </URL>
<DATE> 2005/12/09/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Fransızlara göre de laiklik tehlikede 
</HEADLINE>
<TEXT>

     Fransa'da yapılan bir kamuoyu araştırmasına göre Fransızların yüzde 58'i, laikliğin tehlikede olduğunu düşünüyor. 
     Fransa'da 1905 yılında kabul edilen laiklik yasasının 100'üncü yıldönümü dolayısıyla Le Parisien gazetesi tarafından yapılan anket, Fransızların yüzde 62'sinin, ''kamu çalışanlarının işyerlerinde dini simgelerin görünür bir biçimde taşımasının yasaklanmasına sıcak baktığını'' ortaya koydu. 
     Bu arada, IFOP kamuoyu araştırma firması tarafından Metro gazetesi için yapılan anket, Fransızların yüzde 74'nün laiklik yasasının değişmesine sıcak bakmadığını gösterdi. 
     Fransa'da 9 Aralık 1905 yılında yürürlüğe giren yasa, din ve devlet işlerinin birbirinden ayrılmasını öngörüyor. 
     Yasaya göre cumhuriyet, vatandaşların din ve vicdan özgürlüğünü garanti altına alıyor, ancak devletin hiçbir din adamına veya temsilcisine maaş veya sübvansiyon vermesine olanak vermiyor. 
     İktidardaki Halk Hareketi UMP lideri ve aynı zamanda İçişleri Bakanı olan Nicolas Sarkozy, laiklik yasasında değişiklik yapılmasını savunuyor. 
     Sarkozy, bazı Müslüman ülkelerden, Fransa'daki radikal dinci örgütlere yapılan mali yardımın önüne geçmek ve Fransa'nın kendi Müslüman din adamlarını yetiştirmek amacıyla yasada değişiklik yapılması gerektiğini düşünüyor. 
     Fransa'da çoğu Kuzey Afrika kökenli yaklaşık 5 milyon civarında Müslüman yaşıyor. 
     
</TEXT>
</DOC>
