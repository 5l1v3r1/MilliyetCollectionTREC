<DOC>
<DOCNO> 404102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sontur13.html </URL>
<DATE> 2005/12/16/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Peşmergelerden, silah teslim etme çağrısına olumsuz yanıt 
</HEADLINE>
<TEXT>

     İhsan DÖRTKARDEŞ DHA 

      IRAK Başbakanı İbrahim Caferi’nin, Mesut Barzani liderliğindeki Irak Kürdistan Demokrat Partisi IKDP ve Irak Kürdistan Yurtsever Birliği KYB lideri Cumhurbaşkanı Celal Talabani’den, peşmergenin ağır silahlarını merkezi hükümete bırakmasını istemesine Kürt gruplardan olumsuz yanıt geldi. 
     Barzani’ye bağlı peşmerge gücünün genel komutan yardımcısı Mustafa Seyid Kadir, Kuzey Irak’taki Radyo Neva’ya yaptığı açıklamada peşmerge gücünün Irak kurtuluş hareketinde Irak ordusunun bir parçası olduğunu savundu. Anayasa ve kanunla peşmerge gücünün tanındığını söyleyen Seyid Kadir, hiçbir şekilde silahlarını merkezi hükümete teslim etmeyeceklerini söyledi. 
     
     PEŞMERGE, IRAK ASKERİNİN AĞIR SİLAHLARINA EL KOYMUŞTU 
     Bu konuyla ilgili olarak kendilerine resmi bir belge ulaşmadığını söyleyen Kadir, bunun olması durumunda kendi tedbirlerini alacaklarını, çünkü Kürdistan bölgesinde parlamentolarının olduğunu ve anayasa ile bu gücün ’Kürdistan bölgesi’ne ait olduğunu ifade etti. 
     Kadir, peşmerge gücünün bir bölümünün Irak ordusunda, bir bölümünün İçişleri Bakanlığı’na bağlı olduğu, kalanının ise ’Kürdistan’ olarak nitelendirdiği Kuzey Irak’ta bulunduğunu söyleyerek, bu gücün hiçbir şekilde silahlarının merkezi hükümete bırakmayacağını kaydetti. 
     Barzani ve Talabani’ye bağlı yaklaşık 100 bin silahlı peşmergenin bulunduğu bulunan Kuzey Irak’ta peşmerge gücü, ABD ve koalisyon güçlerinin Saddam’ı devirme operasyonunda görev alırken, Irak ordusunun bölgedeki askerlerinin ağır silahlarına da el koymuştu. 
     
</TEXT>
</DOC>
