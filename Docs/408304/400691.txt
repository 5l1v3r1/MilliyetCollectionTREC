<DOC>
<DOCNO> 400691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/soneko34.html </URL>
<DATE> 2005/12/05/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Garanti Bankası 700 milyon dolarlık sendikasyon kredisi aldı 
</HEADLINE>
<TEXT>

     Garanti Bankası Genel Müdürü Ergun Özen, ''Mortgage deyince hemen krizi hatırlatmaya gerek yok'' dedi. 
     Garanti Bankası, ihracatın finansmanında kullanılmak üzere uluslararası piyasalardan 1 yıl vadeli ve bir yıl uzatma opsiyonlu 700 milyon dolar tutarında sendikasyon kredisi aldı. İşlemin, ödenen faiz ve komisyonlar dahil toplam maliyeti, Libor artı yüzde 0.575 olarak gerçekleşti. 
     13 ülkeden 32 bankanın katıldığı kredinin imza töreninde konuşan Özen, Garanti'nin, bir Türk bankasının bugüne kadar sağladığı en düşük maliyetli krediye imza attığını söyledi. 
     2005 yılının Türkiye için hem politik hem de ekonomik açıdan sıra dışı bir yıl olduğunu vurgulayan Özen, ''AB sürecinde Türkiye'nin gösterdiği gelişim, özelleştirmede kırılan rekorlar ve GE Consumer Finance ile ortaklığımızı da içeren son yılların en yüksek doğrudan yabancı sermaye yatırımının gerçekleşmesi, uluslararası piyasaların Türkiye'nin geleceğine olan güvenine işaret ediyor'' dedi. 
     Yıl sonunda 5 milyar dolarlık yabancı sermaye girişine ulaşılacağına işaret eden Özen, 2006 yılının da yeni rekorlara sahne olacağını tahmin ettiklerini bildirdi. 
     Özen, IMF'nin 1.7 milyar dolarlık krediyi serbest bırakmasının, son 30 yılın en düşük faiz oranlarının, YTL'nin güçlenmesinin ve mali dengelerin program gereklerinin çok üstünde parametrelere ulaşmasının, mevcut makro ekonomik ortamın bankacılık sektörüne tamamen farklı şartlar sunmasına sebep olduğunu kaydetti. 
     
     ''2 YIL İÇİNDE FAİZLER DAHA DA DÜŞECEK'' 
     Toplantıda basın mensuplarının sorularını da yanıtlayan Ergun Özen, mortgage sisteminde önemli olanın kredi vermek değil, ürünün yönetim şekli olduğunu belirterek, ''Yani ürünün satış sürecinden sonra iyi yönetilmesi gerekir. Mortgage deyince hemen krizi hatırlatmaya gerek yok. Risk hep vardır, riske maruz değer vardır. Zaten bankalar bilançolarını olası risklere göre oluşturuyor. BDDK da bunu denetliyor'' dedi. 
     Mortgage sisteminin işlerlik kazanması için faizlerin tek haneli rakamlara inmesi gerektiğini ifade eden Özen, şu an konut kredi sisteminin A gelir grubuna hitap ettiğini, riskli piyasalar gerileyip faizler düşünce B ve C gruplarına hitap edeceğini söyledi. 
     Özen, 2 yıl içinde faizlerin daha da aşağıya düşeceğini, ancak konut fiyatlarını düşmeyeceğini ya da artacağını bildirerek, ''Çünkü bu arz talep meselesi. 2006'nın sonuna doğru 1 puanın altına düşmesini bekliyorduk. Ama hızlı gelişti ve önümüzdeki yılın ilk yarısında 1'in altına inecektir'' diye konuştu. 
     Bu konuda çok rasyonel bir tutum gösterilmediğini kaydeden Özen, ''Kar marjlarını çok ciddi yok ettik. Mortgage sisteminden çok paralar kazanılmıyor, biz de oraya çok çabuk kanalize olduk. Ancak 2007'de kar edebileceğimizi düşünüyorum'' dedi. 
     Özen, Türkiye'nin rating notunun 2006'da en az 1 puan yükselmesinin beklendiğini belirterek, ''Sıkı mali politikalar uygulanıyor. Bütçe açığı aşağıya iniyor, faizler düşüyor. Rating kuruluşları bunu değerlendirecektir. Rating notunun 1 puan yükselmesini bekliyoruz, 2'ye bakmak lazım'' diye konuştu. 
     Türk Lirası'nın değerli olmasının sebebi olarak uygulanan sıkı mali politikaları gösteren Özen, ''Ancak burada finansman önem kazanıyor. Cari açık konusunda ise bir kriz potansiyeli orada duruyor. Sıkı mali politikaların devam etmesi durumunda burada bir sorun yaşanmayacaktır. Fakat sıkı mali politikalara devam edilmezse elimizde bir saatli bomba olur'' dedi. 
     
     FRANCESCO CAROBBİ 
     Bank of Tokyo Mitsubishi'nin Sendikasyonlardan Sorumlu Genel Müdür Yardımcısı Francesco Carobbi ise aday düzenleyici bankalarla fiyatlama hakkında görüşmeye başladıklarında, oluşan rakamın kimsenin aklında bulunmadığını belirterek, ''Fakat şu anda yalnız Garanti'nin değil, bir Türk bankasının bugüne kadar aldığı en ucuz maliyetli kredi işlemini kutluyoruz'' dedi. 
     Carobbi, borçlanma koşulları ve kredi fiyatlarını oluşturan nedenler olarak, yalnız Türkiye'den değil, borçlanmak isteyen dünyanın tüm bankaları için fiyatların neredeyse serbest düşüşte olduğu bir likit piyasasının oluşmasını, Türkiye'nin kredibilitesinin yükselmesini, istikrarlı bir politik ortamı, sağlıklı ekonomiyi ve Garanti'nin kalitesini gösterdi. 
     
</TEXT>
</DOC>
