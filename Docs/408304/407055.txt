<DOC>
<DOCNO> 407055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sonspo09.html </URL>
<DATE> 2005/12/27/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Spartak Moskova’dan Nihat’a ’servet’ gibi teklif Yıllık 3 milyon euro 
</HEADLINE>
<TEXT>

     Mehmet ÇİFTÇİ MADRİD, DHA 

      RUS kulübü Spartak Moskova’nın, İspanyol Real Sociedad takımında forma giyen milli futbolcu Nihat’a hayli yüksek bir teklif götürdüğü öğrenildi. Nihat "Evet" derse, yıllık net 3 milyon euro kazanacak. Bu rakam, reklamlardan gelecek parayla 5 milyon euroyu bulabilir. Bu ücret İspanya’da aralarında Beckham, Zidane, Ronaldinho, Eto’o, Raul, Ronaldo gibi futbolculara ödenen rakama eşitleniyor. 
     Real Sociedad Başkanı Miguel Fuentes’in, "Spartak Moskova Nihat’a yıllık net 3 milyon euro teklif etti" şeklindeki açıklaması, milli futbolcunun bir ’servet’ ile burun buruna geldiğini gözler önüne serdi. Nihat bu teklifi kabul ederse Real Madrid, Barcelona, Milan, Juventus, Chelsea gibi kulüplerin futbolcularına ödediği ücreti alacak yani Nihat dünyanın en fazla para kazanan futbolcuların listesinde ilk 10’a girme şansı yakalayacak. 
     Bu arada, Nihat’ın Spartak Moskova’ya kesin cevabını vermek için 15 gün süre istediği öğrenildi. Nihat’ın gönlünün İspanya’da kalmaktan yana olduğunu yazan İspanyol gazeteleri, La Liga’da bu ücretin altında bir teklif gelmesi halinde milli futbolcunun futbol hayatını burada sürdüreceğini savundu. 
     
</TEXT>
</DOC>
