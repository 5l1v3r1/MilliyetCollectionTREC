<DOC>
<DOCNO> 408144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/siyaset/siy03.html </URL>
<DATE> 2005/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Balandı Bedel ödemedim 
</HEADLINE>
<TEXT>


Boşanan ANAP Milletvekili Balandı, eski eşine 500 bin YTL tazminat verdiği iddiasını reddetti, "İki çocuğum için bedel ödemedim" dedi 

ANKARA Milliyet 


ANAP Afyonkarahisar Milletvekili Reyhan Balandı, eşi Ali Balandı'dan anlaşmalı olarak boşandı. Balandı, boşanma karşılığı eski eşine 500 bin YTL tazminat verdiği iddialarını reddederek, "İki çocuğumun velayeti için bedel ödemedim" dedi. 
AKP'den Meclis'e girdikten sonra il teşkilatıyla arasında çıkan anlaşmazlık sonucu partisinden istifa ederek ANAP'a transfer olan Balandı, eşinden boşanmak için Ankara Kazan Adliyesi'nde dava açmıştı. Balandı çifti, ortak bir açıklama yaparak boşandıklarını açıkladı. 
Yazılı açıklamada, çiftin 27 Aralık'ta "anlaşmalı olarak, medeni bir şekilde boşandığı" belirtildi. Açıklamada, boşanmanın, çocukların psikolojik olarak basında çıkan haberlerden olumsuz etkilenmemesi için duyurulmadığı ifade edildi. Balandı çifti, boşanma sürecinde ve daha sonra aralarında hiçbir para alışverişi olmadığını, evlilikleri süresince iki tarafın edindikleri malların kendilerinde kaldığını belirtti. 


</TEXT>
</DOC>
