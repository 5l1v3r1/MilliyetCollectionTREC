<DOC>
<DOCNO> 406144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/ekonomi/aeko.html </URL>
<DATE> 2005/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük patronla devrimci işçinin 'özgürlükler' ittifakı 
</HEADLINE>
<TEXT>


Başbakan'ın, Yücel Aşkın'la ilgili açıklamaları yüzünden Mustafa Koç hakkında savcıları göreve çağırması, Türkiye'nin en büyük patronlarından birisiyle devrimci işçi sendikasını aynı cephede buluşturdu 

EKONOMİ SERVİSİ 

Türk Sanayicileri ve İşadamları Derneği TÜSİAD Yüksek İstişare Kurulu YİK Başkanı Mustafa Koç'un, Van Yüzüncü Yıl Üniversitesi Rektörü Yücel Aşkın'la ilgili olarak yaptığı, açıklamadan sonra, Başbakan Erdoğan'ın, savcıları göreve çağırması üzerine başlayan tartışmada, Koç'a en büyük destek Devrimci İşçi Sendikaları Konfederasyonu'ndan DİSK geldi. 
Önceki gün yaptığı açıklamayla diğer iş örgütü başkanı ve işadamlarından daha kararlı bir tutum sergileyerek, Koç'a destek için de sokağa çıkabileceklerini belirten DİSK Başkanı Çelebi, Milliyet'e yaptığı açıklamada, "Birbirimizle çok mücadele ettik. Onlar bizimle ilgili özgürlükler konusunda bu kadar duyarlı olmadı. 12 Eylül'de cezalandırılmamızı talep ettiler. Ama biz onları özgürlükler konusunda destekliyoruz" dedi. 
Toplantı sonrasında Ömer Sabancı ve Mustafa Koç'u arayarak, destek bildirdiğini belirten Süleyman Çelebi, "Eğer Koç mahkemeye çıkarsa, destek için salona da gideriz" dedi. 

Sabancı'nın teşekkürü 
Çelebi'ye teşekkür ise dün Denizli'den geldi. TÜSİAD Başkanı Sabancı, "Bizim adımıza görüş belirtenlere açıkça teşekkür ediyoruz, teşekkürlerimiz var" dedi. 
Böylece, Başbakan ile TÜSİAD arasındaki tartışma, yıllardır genellikle karşı karşıya gelen iki örgütün, özgürlükler konusunda yanyana gelmesine, 'Türkiye'nin en büyük gruplarından birisinin patronu' olan Mustafa Koç'a, patronlarla en çok çatışan devrimci sendikanın destek açıklamasına sahne oldu. Ankara'daki TÜSİAD - YİK toplantısında Mustafa Koç, "Yücel Aşkın'a reva görülen uygulamayı tasvip etmiyoruz' demiş, Başbakan Erdoğan da bu açıklamanın 'yargıya müdahale' olduğunu belirterek savcıları göreve çağırmıştı. Bu açıklamanın hemen ardından da Koç hakkında soruşturma başlatılmıştı. 

Çelebi Çok mücadele ettik DİSK Başkanı Süleyman Çelebi, Milliyet'e yaptığı açıklamada şunları söyledi 
"Biz TÜSİAD ile işçi hakları konusunda çok mücadele ettik. Onlar bizimle ilgili özgürlükler konusunda aynı duyarlılığı göstermedi. 12 Eylül'de bizim cezalandırılmamızı talep ettiler. Ama biz çifte standartlı davranmıyoruz. Kim olursa olsun özgürlükler konusunda destekliyoruz. Eğitim, Yücel Aşkın ve seçim barajı konusundaki açıklamalarının altına imza atıyorum. Yıllardan bu yana biz de aynı şeyleri söylüyoruz ama bir büyük işadamı açıklayınca konu oldu. Mustafa Koç mahkemeye çıkarsa, destek için salona da gideriz. Başbakan bizim için de suç duyurusu yapabilir." 

Hep karşı karşıya geldiler Koç'a destekte birleştiler Türkiye'nin en büyük işadamlarının örgütü TÜSİAD ile devrimci sendika DİSK arasında genellikle çatışma yaşandı. 15 - 16 Haziran olaylarında İzmit ve İstanbul'daki birçok işyeri grevlere katıldı. DİSK ve TÜSİAD karşı karşıya geldi. 1973 - 1980 döneminde DİSK, TÜSİAD üyelerinin işyerlerinde grevler yaptı. İki örgüt arasında ilişkiler çok gerildi. 
1977 yılında Ecevit Hükümeti döneminde TÜSİAD'in gazetelerde yayımlanan ilanları, siyasi alanda iki örgütün en şiddetli karşıtlığına sahne oldu. TÜSİAD, Ecevit hükümetinin düşmesini isterken, DİSK hükümete destek verdi. DİSK, işverenlerin Milliyetçi Cephe'yi MC desteklemesini eleştirdi. Haziran 1980'de, "Burjuvazinin ideolojik saldırısı yoğunlaşıyor. Sermaye sınıfının her boydan sözcülerinin yoğun saldırısı TÜSİAD Başkanı Feyyaz Berker'in demeciyle başladı" açıklamasını yaptı. 
TÜSİAD'ın da desteklediği yeni iş yasası iki örgüt arasındaki gerilimi doruğa çıkardı. 12 Eylül'de DİSK kapatıldı. DİSK'in 1990 sonrası tekrar açılmasından sonra da iki örgüt arasında görüş ayrılıkları oldu. 
DİSK'in TÜSİAD'a yaptığı destek açıklaması, iki örgüt ilişkileri tarihindeki belki de en önemli yakınlaşmayı ifade ediyor. 

YİK divanı bugün toplanıyor Ömer Sabancı, Başbakan Recep Tayyip Erdoğan'ın "TÜSİAD yargıya müdahale edip Anayasa suçu işliyor" eleştirilerinin, TÜSİAD yönetimi tarafından değerlendirildiğini söylerken, TÜSİAD Yüksek İstişare Konseyi Divanı'nın, bugün biraraya gelerek durum değerlendirmesi yapacağı belirtiliyor. 
Divan üyelerinin yanı sıra TÜSİAD eski başkanlarının da katılacağı belirtilen toplantıya, Yüksek İstişare Konseyi Başkanı Mustafa Koç'un ev sahipliği yapacağı söyleniyor. Toplantının ardından gerek görülürse bir açıklama da yapılacağı ifade ediliyor. 

'Doğruyu söylemeye devam edeceğiz' DENİZLİ DHA 
Türk Sanayici ve İşadamları Derneği TÜSİAD Başkanı Ömer Sabancı, Başbakan Erdoğan'ın TÜSİAD'a yönelik eleştirileriyle ilgili olarak derneğin 35 yıl önce kurulduğunu, kurulduğu günden bu yana aynı çizgiyi koruduğunu söyledi. Denizli'de katıldığı bir toplantı sonrası açıklamalarda bulunan Ömer Sabancı, şöyle dedi 
"TÜSİAD olarak 35 yıldır bildiğimiz doğruları kimseden çekinmeden söyledik, bundan sonra da söylemeye devam edeceğiz. Sayın Başbakan, 'Neden yıllardır gündeme getirmediği seçim yasası, siyasi partiler yasası buna bağlı barajın oranını şimdi gündeme getiriyorlar' şeklinde açıklama yapmış. Web sitemizde söylediğimiz gibi 1995 yılından beri 10 ayrı konuşmamızda, seminerimizde bu konuyu gündeme getirmişiz. TÜSİAD, bu konuyu iki gün önce, üç gün önce bir şeyi hedef alarak gündeme getirmiş değildir, 10 senedir bu konuyu söylemektedir." 

Kamuoyunun takdiri 
Son gelişmelerle ilgili takdiri kamuoyuna bıraktığını belirten Sabancı, daha sonra şunları belirtti 
"Herkes görüşlerini beyan edecek. Saygılı tahammüllü olmamız lazım. Kişiselleşmedikçe, adalet noktalarına varmadığı sürece eleştiriler de olumlu görüşler de olacaktır. Demokrasi konusunda bazı uygulama zafiyetleri var. Bu zaafiyetler eleştirildiğinde tepki gösteriliyor. Bugünün Türkiyesi'ne değil on yıl sonrasının Türkiyesi'ne göre hareket etmeliyiz. Kısa dönemli krizlere değil uzun dönemli çıkarlara bakacağız." 



</TEXT>
</DOC>
