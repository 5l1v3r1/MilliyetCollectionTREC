<DOC>
<DOCNO> 406154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/ekonomi/eko10.html </URL>
<DATE> 2005/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Akçansa 'rekabet vetosuna' dava açtı 
</HEADLINE>
<TEXT>


EKONOMİ SERVİSİ 

Akcansa Çimento, Rekabet Kurulu'nun Ladik çimento'yu almasına izin vermeyen kararının iptali için Danıştay'a dava açtı. 
Akcansa Çimento'dan yapılan açıklamada, TMSF tarafından yürütülen Ladik Çimento ihalesinde 140 milyon 250 bin dolarla en yüksek teklifin verildiği hatırlatıldı. Rekabet Kurulu'nun Ladik Çimento'nun Akcansa tarafından devralınmasına "Çimento ürün pazarında hakim durumun yaratılmasına ve rekabetin önemli ölçüde azaltılmasına yol açacağı" gerekçesiyle izin vermediği vurgulanan açıklamada, bu kararın iptali ve yürürlüğünün durdurulması için bugün Danıştay 13. Dairesi'ne dava açıldığı kaydedildi. 
Akcansa'nın Sabancı Holding ve Heidelbergcement ortak kuruluşu olduğu ifade edilen açıklamada, Akcansa'nın bütün faaliyetlerini yasalar çerçevesinde işlettiği ve yasal haklarını sonuna kadar kullanacağı belirtildi. 




</TEXT>
</DOC>
