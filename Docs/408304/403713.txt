<DOC>
<DOCNO> 403713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sonsiy04.html </URL>
<DATE> 2005/12/15/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Ermeni Patrikhanesi'nin bulunduğu sokağın adı değiştirildi 
</HEADLINE>
<TEXT>

     Hülya YILMAZ DHA 

      İSTANBUL Büyükşehir Belediye Meclisi, Ermeni Patrikhanesi ve Bezciyan İlköğretim Okulu’nun bulunduğu Şarapnel’ sokağın adını, savaşı çağrıştırdığı gerekçesiyle, Sevgi sokak’ olarak değiştirdi. Talep, Ermeni Patriği Mutafyan ve Ermeni Vakfı yönetim kurulu üyelerinden gelmişti. 
     Büyükşehir Belediye Meclisi, Türk Ermeni Patriği 2'nci Mesrob Mutafyan ve Vakıf yönetim kurulu üyelerinin teklifini değerlendirdi. Teklif AKP Grup Başkanvekili Hüseyin Evliyaoğlu tarafından, 12 Kasım 2005 Pazartesi günkü toplantı gündemine getirilerek, Harita Komisyonu’na havale edildi. Harita Komisyonu jet hızıyla, sokak ismini Sevgi Sokak’ olarak belirleyerek Büyükşehir Meclisi’ne gönderdi. Meclisin bugünkü birleşiminde 125 numaralı komisyon raporu oy çokluğu ile kabul edildi. 
     Ermeni Patriği Mesrob Mutafyan, verdiği dilekçede Şarapnel Sokak'ta patrikhanenin, vakfın ve Bezciyan İlköğretim Okulu’nun bulunduğunu belirterek, İstanbul’un merkezi olan Eminönü’nde sokağımızın adının Şarapnel olması savaş, cephanelik ve silahı hatırlattığından dolayı Vakıf Yönetim Kurulu Üyelerinin, okulumuzda eğitim ve öğretim alan çocuklarımızın, öğretmenlerimizin, okul müdürünün, okul kurucu temsilcilerimizin, kiliseye ibadete gelen cemaatimizin ve Türkiye Ermenileri Patrikhanesine ziyarete gelen protokolün dikkatini çekmektedir'' dedi. 
     
     SP'Lİ ÜYE İTİRAZ ETTİ 
     Aynı gün, Büyükşehir Belediye Meclisi'nde Mimarsinan, Kavaklı ve Çavuşlu ilk kademe belediye meclislerinden gelen sokak değişikliği talepleri geldiği gibi kabul edilirken, Eminönü ile ilgili sokak ismi değişikliği ise AKP li grup başkanvekilinin, 12 kasım pazartesi günü meclise sevk etmesi ve bugün kabul edilmesi ile gerçekleşti. Saadet Partisi Eminönü Büyükşehir Belediye Meclis üyesi Doğan Muşlu ise teklife itiraz ederek, Teklif teamül olarak ilçe belediyesinde görüşülmesi gerekirdi. Eminönü’müz tarihi bir yerdir. Birçok yerde halen oturan kimse kalmadığı halde tarihi özelliklerinden dolayı sokaklar isimleriyle korunmaktadır. Şarapnel Sokağın ismi Osmanlı döneminde İstanbul Belediyesi Mektupçusu Osman Ergin’in teklifi üzerine verilmiştir. Teklif, diğerlerinde olduğu gibi ilçe meclisinde görüşülmeli'' diye konuştu. 
     Yapılan konuşmaların ardından Şarapnel’ Sokağı'nın adı, oy çokluğu ile Sevgi Sokak’ olarak değiştirildi. 
     
</TEXT>
</DOC>
