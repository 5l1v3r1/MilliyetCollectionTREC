<DOC>
<DOCNO> 402280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/yazar/sazak.html </URL>
<DATE> 2005/12/10/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Aşkın'ın durumu 
</HEADLINE>
<TEXT>


Van Yüzüncü Yıl Üniversitesi Rektörü Prof. Yücel Aşkın, 14 Aralık'ta mahkemeye çıkacak. Rektörün tutukluluk hali, tedavi gördüğü hastanede jandarma gözetiminde sürüyor, kalp damarlarından birine stent takılacak olan Prof. Aşkın, hekimler izin verirse, ilk duruşmaya çıkıp 'savunma' yapmak istiyor. 
Pazar günü Hakk ri dönüşü Van'da Prof. Gençay Gürsoy ve Ercan Karakaş ile birlikte rektörü ziyarete gittik. Yücel Aşkın'ın odasının penceresine demir parmaklık takılmıştı. Oya Aşkın, eşinin durumundan kaygılı, 'Çok acı çektik. Bunu hak etmiyoruz' demekle yetindi. Rektör Yardımcısı Ayşe Yüksel, 'Yoğun bakımdaki bir insan üçüncü kattan aşağıya atlayarak nasıl kaçabilir ' diye soruyordu. 
Cezaevinde intihar eden Genel Sekreter Yardımcısı Enver Arpalı'nın başına gelenlerden sonra benzer bir trajediden çekiniliyor olması da mümkün. Savcının izniyle, sadece İstanbul Tabip Odası Başkanı Prof. Gençay Gürsoy görebildi Prof. Aşkın'ı. Doktoru da kalbindeki ritim bozukluğuna rağmen, rektörün durumunun iyiye gittiğini söyledi. 
Davaya gelince... 
25 milyon dolarlık dış kredili tıbbi cihaz alımı ihalesine fesat karıştırmaktan, 'haksız ekonomik çıkar sağlamak amacıyla örgüt kurup cebir ve tehdit kullanarak suç işlemekten' yargılanacak olan Prof. Aşkın'la ilgili iddianameye mahkeme üyelerinden Ferhat Erbaş'ın eklediği karşı oy yazısı savunmayı güçlendirici yönde. 
'Örgüt üyesi' oldukları öne sürülen kişiler Cumhurbaşkanı'nın onayıyla göreve atanan Yüzüncü Yıl Üniversitesi Rektörü Aşkın ve rektör yardımcılarıdır. 
Ferhat Erbaş, 'Tamamen yasal olarak üniversite yönetiminde bu şekildeki görev taksiminde, haksız çıkar sağlamak amacıyla bir araya geldiklerine ilişkin dosyada ne bir iletişim tespit tutanağı ne de sanık ve tanık beyanı mevcuttur. Başka bir delil de ibraz edilmemiştir. Astlık-üstlük ilişkisi, örgüt oluşumu şeklinde delillendirilmemiştir' demektedir. 
Prof. Yücel Aşkın, kendi döneminde yapılmayan bir ihaleden sorumlu tutulmaktadır. Soruşturmayı açtıran da kendisidir. 
Ferhat Erbaş'ın dikkat çektiği çarpıcı bir yön de, ihaleyi alan yüklenici şirket hakkında herhangi bir soruşturma açılmayışıdır. 
Ortada bir 'çete' ve haksız kazanç sağlamaya dönük bir suç varsa, hastaneye tıbbi cihaz satan şirketin de 'örgüt'e dahil olması gerekmez mi 
Rektörün, üniversiteyi 'İslamcı' örgütlenmeye kapalı tuttuğu için hedef alındığı, Van'da yaygın bir kanı. 14 Aralık'ta Aşkın'ın yapacağı 'savunma' akçalı tarafı kadar, siyasi yönüyle de izlenecektir. 



</TEXT>
</DOC>
