<DOC>
<DOCNO> 403073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/soneko40.html </URL>
<DATE> 2005/12/13/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
GSM piyasasında yerli ortak ağırlığı sona eriyor 
</HEADLINE>
<TEXT>

     Telsim'in İngiliz Vodafone'a satışı onaylanırsa, yabancılar lehine sektörde faaliyet gösteren 3 şirketten 2'sinin hakim ortağında değişiklik, birinin de ortaklık yapısına yeni katılım gerçekleşmiş olacak. 
     Yılın üçüncü çeyreği sonu itibariyle 26.7 milyon abone sayısı ile Türkiye'nin en büyük GSM operatörü Turkcell'de Çukurova Grubu'nun hakimiyeti, Rus Alfa Grubu'nun ortaklığı ile geride kaldı. 
     Alfa Telecom Turkey Limited, Borsa'ya 25 Kasım 2005 tarihinde gönderdiği açıklamada, Çukurova Telecom Holdings Limited CTH tarafından Alfa Telecom Turkey Limited'e Alfa ihraç edilen hisse senedine dönüştürülebilir 1 milyar 593 milyon dolar tutarındaki tahvillere ilişkin dönüşüm hakkı kullanılması suretiyle Alfa'nın CTH'de yüzde 49 doğrudan, bunun sonucunda ise Turkcell İletişim Hizmetleri A.Ş'de yüzde 13.22 oranında dolaylı hisse iktisabı işleminin 25 Kasım 2005 tarihi itibarıyla tamamlandığını bildirdi. 
     Turkcell'in web sitesinde yayınlanan Aralık ayı itibariyle, şirketin doğrudan ve dolaylı pay yapısına göre, Finli telekom hizmetleri sağlayıcısı Sonera Corporation ve İsveçli telekom operatörü Telia'nın birleşmelerinin ardından kurulan Sonera Holding'in Turkcell'de yüzde 37.09 payı bulunuyor. 
     Çukurova Grubu yüzde 27.05, Alfa Telekom Turkey Ltd. yüzde 13.22, M.V. Grubu yüzde 6.07 pay ile şirketin diğer büyük hissedarlarını oluşturuyor. 
     Yüzde 16.55'i halka açık olan şirketin sermayesinde, Yapı ve Kredi Bankası yüzde 0.01 pay ile temsil ediliyor. Yüzde 0.01 pay da diğer yatırımcılara ait bulunuyor. 
     
     AVEA 

     Yaklaşık 7 milyon abonesi ile Türk GSM sektöründe yüzde 17 pazar payına sahip olan Avea'nın ortaklık yapısı da, en büyük hissedarlarından Türk Telekom'un yüzde 55 hissesinin özelleştirilmesiyle birlikte değişti. 
     Türk Telekom ve Telecom Italia'nın yüzde 40'ar, İş Bankası'nın yüzde 20 payı bulunan Avea'da, Türk Telekom'un özelleştirilmesi sonrası kamunun payı yüzde 18'e gerilerken, Oger Telekom yüzde 22 payla sermayeye iştirak etmiş oldu. 
     Şirketin sermayesinde, Telecom Italia yüzde 40, İş Bankası yüzde 20 hisseyle temsil ediliyorlar. 

     
</TEXT>
</DOC>
