<DOC>
<DOCNO> 400963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sondun20.html </URL>
<DATE> 2005/12/06/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Hac'da 'kıyamet senaryosu' 
</HEADLINE>
<TEXT>

     Metin Güneş CNN TÜRK Londra 

Uluslararası bir sağlık uzmanı, ocak 2006'daki hac sırasında kuş gribi virüsünün insandan insana geçen bir türünün gelişebileceği uyarısında bulundu. 
     Her yıl hacca dünyanın dört bir yanından iki milyonun üzerinde Müslüman gidiyor. 
     Korkulan 'kıyamet senaryosu'nun gerçek olması Kuş gribi virüsü ile normal grip virüsünün birbiriyle temasa geçmesi, mutasyona uğraması ve 'H5N1' adlı ölümcül kuş gribi virüsünün insandan insana geçer hale gelmesi. 
     Cenevre Üniversitesi Hastanesi Enfeksiyon Kontrol Program Başkanı Prof. Didier Pittet, hac sırasında iki buçuk milyon kişinin Mekke’de biraraya geldiğini ve her metrekareye altı kişinin düştüğünü, bunun da salgın hastalıklar açısından tehlikeli bir durum olduğunu belirtti. 
     Pittet, Müslüman takvimine göre haccın tarihi her yıl değişiyor. Bu defaki ocak ayının ikinci haftası olacak. Bu, her yıl gördüğümüz insan grip salgını ile aynı zamana denk gelebilir. Aynı zamanda kuş gribi salgını var ve Suudi Arabistan da göçmen kuşların uçuş güzergahı üzerinde. Kuveyt ve Suudi Arabistan’da salgına yakalanmış kuşlar bulunduğuna dair haberler geldi bile'' dedi. 
     Mekke’de, insanlarda kuş gribi oluştuğu belirlenirse Suudi yetkililerin derhal sıkı önlemler alması gerektiğini kaydeden Pittet, "bu durumda hac iptal edilmeli. Bu düşünebileceğimiz en kötü senaryo'' diye konuştu. 
     
     Grip aşısı tavsiyesi 
     İleride hacca gidecek olan Müslümanların zorunlu olarak grip aşısı olmaları gerekebileceğini söyleyen Prof. Pittet, Avrupa’dan hacca giden Müslümanlara aşı olmalarını tavsiye etti. 
     Dünya Sağlık Örgütü’nün hastalar arasında enfeksiyon bulaşmasını önleme dairesi başkanlığı da yapan Prof. Pittet, iki hafta önce Suudi tarım ve sağlık bakanları ile biraraya geldiğini ve onlara ileride hacca gidecek Müslümanlar’a grip aşısı yapılması şartını tavsiye ettiğini söyledi. 
     Ölümcül H5N1 kuş gribi Asya’da beş ülkede 67 kişinin ölümüne yol açtı. Dünyanın en kalabalık İslam ülkesi olan Endonezya’da yedi ölüm vakası meydana geldi. 
     Resmi rakamlara göre geçtiğimiz yıl bir milyon 892 bin 710 kişi hacca gitti. 
     
</TEXT>
</DOC>
