<DOC>
<DOCNO> 406120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sonyas02.html </URL>
<DATE> 2005/12/23/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Erkekler armağan özürlüsü 
</HEADLINE>
<TEXT>

     FRANKFURT Milliyet 

Alman Bildwoche dergisinin yaptırdığı bir araştırma, erkeklerin armağan alma ve vermekte büyük sıkıntı yaşadığını, kadınların da eşlerinin ne hediye istediğini gözlerinden okuduğunu ortaya koydu. Önemli günlerden önce hediye konusunu dert eden erkeklerin yüzde 81'inin eşlerine hediye bulmakta zorlandıkları saptandı. Erkeklerin yüzde 44'ü aldıkları armağanla eşlerinde hayal kırıklığı yaratmaktan çekinirken, yüzde 37'si armağan almayı akıllarına bile getiremiyor. Buna karşın kadınlar armağan konusunda hiç zorlanmıyor. Kadınların yüzde 57'si yıl boyunca armağanlar konusunda fikir toplarken, yüzde 68'i eşlerinin ne istediğini gözlerinden okuduğunu iddia etti. Psikologlar, erkeklerin armağan konusunda kadınlara göre kötü durumda bulunmasını, duygu, dikkatli gözlem, duyarlılık gibi konularda kadınların daha üstün olmasına bağlıyor. 
     
</TEXT>
</DOC>
