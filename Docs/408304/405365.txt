<DOC>
<DOCNO> 405365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/soneko42.html </URL>
<DATE> 2005/12/21/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Babacan, AB büyükelçilerine yemek verdi 
</HEADLINE>
<TEXT>

     Devlet Bakanı ve Başmüzakereci Ali Babacan, İngiltere'nin AB dönem başkanlığının sona erecek olması nedeniyle, Avrupa Birliği AB üyesi 25 ülke ile katılımcı ülkelerin Ankara'daki diplomatik temsilcilerine bir öğle yemeği verdi. 
     Basına kapalı olarak gerçekleştirilen ve yaklaşık 3 saat süren yemeğe, Dışişleri Bakanlığı, AB Genel Sekreterliği ve AB Komisyonu Türkiye Delegasyonu yetkilileri de katıldı. Babacan, yemekte, Türkiye'deki siyasi, ekonomik ve AB çerçevesindeki gelişmeleri anlatarak, soruları yanıtladı. 
     Alınan bilgiye göre, AB büyükelçileri, Türkiye ile müzakere sürecinin iyi ve başarılı gittiği mesajını verdiler. Büyükelçiler, Türkiye'nin tarama sürecinde çok başarılı bir performans sergilediğinin altını çizerlerken, ifade özgürlüğü konusuna daha çok dikkat edilmesi gerektiğine işaret ettiler. 
     Büyükelçiler Babacan'a, Gümrük Birliği uygulaması, Gümrük Birliği ek protokolü, tarama süreci, ekonomideki son gelişmeler, Kıbrıs sorunu ve siyasi reformlar konularında sorular yönelttiler. 
     Müzakere sürecinde sivil toplum diyalogunun önemine de dikkati çeken büyükelçiler, fiili müzakerelerin başlamasından önce müzakerelere ilişkin yapılanmanın nasıl gittiğini de sordular. 
     AB büyükelçileri, yargının bağımsız olduğunu, buna saygılı olduklarını, ancak ifade özgürlüğü konusunun da Avrupa'da çok büyük önem taşıdığının altını çizdiler. 
     
     SİVİL TOPLUM KURULUŞLARIYLA DİYALOG 
     Başmüzakereci Ali Babacan da büyükelçilere, müzakere konusundaki çalışmaların çok iyi bir şekilde gittiğini, ekonomide olumlu gelişmelerin kaydedildiğini belirtirken, siyasi reformlara önem verdiklerini ve Türkiye'de yargının bağımsız olduğunu kaydetti. 
     Babacan, AB müzakere sürecine ilişkin yapılanmanın da daha önce planlandığı gibi gerçekleştirildiğini kaydetti. 
     AB ile müzakere sürecinde sivil toplum kuruluşlarıyla diyaloga önem verdiklerinin altını çizen Babacan, büyükelçilere, bu çerçevede sivil toplum kuruluşlarına 2 bilgilendirme toplantısı düzenlediklerini, müzakere sürecinde bu kuruluşlarla olan işbirliği ve dayanışmanın artarak devam edeceğini bildirdi. 
     Babacan'ın önümüzdeki yıl başlayacak olan fiili müzakerelerin başarılı bir şekilde gerçekleştirileceğini de vurguladığı öğrenildi. 
     
</TEXT>
</DOC>
