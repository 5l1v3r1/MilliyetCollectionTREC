<DOC>
<DOCNO> 403811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sontur49.html </URL>
<DATE> 2005/12/15/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Kaya Çilingiroğlu'nu tehdit ettiği öne sürülen bir kişi yakalandı 
</HEADLINE>
<TEXT>

     Kaya Çilingiroğlu, kendisini tehdit ettiği belirtilen kişinin gözaltına alınması üzerine, emniyette ifade verdi. 
     Gayrettepe'deki Asayiş Şube Müdürlüğü'ne gelen ve yaklaşık 2 saat burada kalan Çilingiroğlu, Etiler'deki ofisinin önünde kendisini tehdit ettiği gerekçesiyle gözaltına alınan şahsı teşhis ederek, yetkililere olayla ilgili bilgi verdi. 
     Emniyet binası çıkışında gazetecilerin sorularını yanıtlayan Çilingiroğlu, bu kişinin, ''Seni vurmam için beni tuttular. 35 milyar lira teklif ettiler'' şeklindeki sözleri üzerine, durumu polise bildirdiğini kaydetti. 
     Çilingiroğlu, bu kişinin gözaltına alınması üzerine de emniyete çağrılarak ifadesinin alındığını anlattı. 
     Bir soru üzerine Çilingiroğlu, gözaltına alınan kişinin başka kişilerle bağlantısı olduğunu zannetmediğini söyledi. 
     Çilingiroğlu, bu kişinin, daha önce Başbakan Recep Tayyip Erdoğan'ın makam aracının önüne kendisini atan kişi olup olmadığına ilişkin soru üzerine de ''Evet, oymuş galiba'' dedi. 
     Yetkililer, Kaya Çilingiroğlu'nu tehdit ettiği gerekçesiyle gözaltına alınan S.S'nin sorgu ve işlemlerinin sürdüğünü bildirdi. 
     S.S'nin, tutarsız ifadeler kullandığı ve akli dengesinin yerinde olmadığının sanıldığı kaydedildi. 
     
</TEXT>
</DOC>
