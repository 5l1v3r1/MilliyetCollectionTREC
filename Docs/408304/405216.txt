<DOC>
<DOCNO> 405216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/siyaset/siy03.html </URL>
<DATE> 2005/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Seçim teklifi' AKP'de kriz yarattı 
</HEADLINE>
<TEXT>


ABDULLAH KARAKUŞ Ankara 


AKP Tokat Milletvekili Resul Tosun ve 49 arkadaşının, seçimlerde tercih sisteminin uygulanması ve liderlerin aday belirlemede etkinliğinin kısıtlanmasına yönelik verdiği kanun teklifi, parti içinde krize neden oldu. 'Böyle bir teklif gündemde yok' diyen AKP yönetimi, milletvekillerine "teklifinizi ya bekletin ya da geri çekin" çağrısında bulundu. 

Başbakan rahatsız oldu 
Teklifin gruptan nasıl Meclis Başkanlığı'na gönderildiği araştırılırken bazı grup başkan Vekillerinin de olaydan habersiz olduğu ortaya çıktı. AKP kulislerinde, gelişmeden Başbakan Erdoğan'ın rahatsız olduğu ve müdahale ettiği belirtildi. Teklife göre adayların isimleri oy pusulasına alfabetik sıraya göre yazılacak. 
Vatandaşlar oy kullanırken partiye ve istedikleri vekilin karşısına "evet" mührünü basacak. Vatandaştan en çok tercihli oy alan ise milletvekili seçilecek. Şu anda olduğu gibi partiler listede bir sıralama yapamayacak. 


</TEXT>
</DOC>
