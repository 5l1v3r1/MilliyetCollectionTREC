<DOC>
<DOCNO> 400623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sondun07.html </URL>
<DATE> 2005/12/05/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Saddam davasına bugün de devam ediliyor... 
</HEADLINE>
<TEXT>

     Irak'ın devrik Devlet Başkanı Saddam Hüseyin ve 7 yardımcısının Duceil katliamından yargılandığı davaya bugün devam edilecek. 
     Davanın üçüncü duruşması çerçevesinde bugün 3 ila 5 tanığın dinlenmesi bekleniyor. 
     Mahkeme yetkililerinin, Bağdat'ın merkezinde bir zamanlar Saddam'a ait olan başkanlık sarayı kompleksi binalarından birinde 19 Ekim'de başlayan davanın üçüncü duruşmasının hazırlıklarını tamamladıkları belirtildi. 
     Mahkemeye yakın bir Amerikalı yetkili, Saddam'ın yakalanmasından yaklaşık 2 yıl sonra, bugünkü duruşmada 3 ila 5 tanığın ifade vermesinin beklendiğini söyledi. Yetkili, bu tanıkların bazılarının kimliklerinin gizleneceğini belirtti. 
     Bağdat'ta yerel saatle 10.00'da başlaması beklenen duruşmanın 3 gün süreceği tahmin ediliyor. Duruşma boyunca dinlenmesi beklenen 11 tanığın 8'inin kimliği gizli tutulacak. 
     Davanın 28 Kasım'da yapılan ikinci duruşmasına, 8 sanıktan ikisinin yeni savunma avukatı bulmasına imkan sağlamak amacıyla bir hafta ara verilmişti. İki sanığın bir avukatı suikastte öldürülmüş, diğeri de ülkeden kaçmıştı. 
     Öte yandan, Saddam'ın savunma ekibine son anda katılan ABD'nin eski Adalet Bakanı Ramsey Clark'a, başvurusunun halen incelenmesine rağmen bugün mahkemeye katılmasına izin verilmesi bekleniyor. 
     Saddam'ın özel koruması Avustralya'da 
     Bu arada, Saddam Hüseyin’in bir özel korumasının, 6 yıldır Avustralya’da yaşadığı ortaya çıktı. 
     Başbakan John Howard, parlamentoda yaptığı konuşmada, Uday Adnan El Tikriti’nin 38 , 1999’da bir tekneyle ülkeye yasadışı yoldan girdiğini, ancak 2000’de, Saddam’ın özel koruması olduğunu itiraf etmesinden sonra göçmenlik bürosu tarafından kendisine vize verilmediğini söyledi. 
     Sydney Morning Herald gazetesinin Tikriti’nin 6 yıldır Avustralya’da yaşadığını yazması üzerine parlamentoda konuşan Howard, göçmenlik bürosunun, Tikriti’ye insanlığa karşı suç işlemiş olabileceği gerekçesiyle ilk başta vize vermek istemediğini, ancak temyiz mahkemesinin Tikriti’nin Irak’ta insanlığa karşı işlenen suçlara doğrudan ya da dolaylı katıldığına dair kanıt olmadığına karar vermesinden sonra vize verildiğini kaydetti. 
     Tikriti’nin, geçici vizeyi bu yıl alabildiğini belirten Howard, Göçmenlik Bakanlığı’ndan Tikriti’ye karşı daha başka önlem alınıp alınmayacağını soracağını söyledi. 
     Herald gazetesi, Saddam ailesinin bir üyesi olan Tikriti’nin özel güvenlik gücünde görevli olduğunu ve muhaliflerin yakalanması için Saddam’ın oğlu Kusay ile çalıştığını yazdı. 
     Haberde, Tikriti’nin bir Avustralyalı doktorla evli olduğu ve ülkenin güneyindeki Adelaide kentinde yaşadığı belirtildi. 
     Avustralya’ya iltica etmek isteyen en az 30 kişiye, insanlığa karşı suç işledikleri gerekçesiyle son 10 yılda vize verilmediğini kaydeden gazete, ancak mahkeme sürecinin yavaş olması nedeniyle bu kişilerin Avustralya’da yıllarca kalabildiklerini de bildirdi. 
     
</TEXT>
</DOC>
