<DOC>
<DOCNO> 403477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sontur27.html </URL>
<DATE> 2005/12/14/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Komiser ile polis memurunu hırsız zanneden mahalleli ateş açtı 
</HEADLINE>
<TEXT>

     Burdur’un Bucak İlçesi’nde, eşini ve çocuklarını rehin alan ve rastgele ateş açarak biri polis memuru 4 kişiyi yaralayan zanlının yakalanması için mahallede pusu kuran komiser ve polis memuru, kendilerini hırsız zanneden bir mahalle sakininin açtığı ateşte hafif yaralandı. 
     Borçları nedeniyle bunalıma girerek, Barbaros Mahallesi’ndeki evinde 12 yaşındaki oğlu A. ve 9 yaşındaki kızı G. ile eşi Selma’yı rehin alan A.T, av tüfeğiyle etrafa ateş açtı. Açılan ateşte olay yerindeki biri polis memuru 4 kişi yaralanırken A.T, oğlunu öldüreceği tehdidiyle otomobille olay yerinden kaçtı. 
     
     PUSUDA POLİSLER YARALANDI 
     Bir süre sonra oğlunu serbest bırakan ve ormanlık alanda kaçan zanlının yakalanması amacıyla ilçe ve çevresinde geniş çaplı operasyon başlatan polis ekipleri, A.T’nin Barbaros Mahallesi’ndeki evine geri dönme olasılığını göz önünde bulundurarak mahalle civarında pusu kurdu. 
     Bu sırada, sivil polisleri hırsız zanneden A.T’nin komşusu M.E, av tüfeğiyle ateş açtı. Açılan ateşte görevli komiser A.Ö. ve polis memuru İ.A. ayaklarına isabet eden saçmalarla yaralandı. 
     Hafif yaralanan iki polis, Bucak Devlet Hastanesi’nde tedavi altına alınırken, polislere ateş açan M.E. gözaltına alındı. 
     Öte yandan, kaçan A.T’nin yakalanması için çalışmaların sürdürüldüğü bildirildi. 
     
</TEXT>
</DOC>
