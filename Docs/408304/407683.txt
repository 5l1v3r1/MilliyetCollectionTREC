<DOC>
<DOCNO> 407683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sonspo12.html </URL>
<DATE> 2005/12/29/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Federasyon, Yıldırım'ın Serkan Balcı ile ilgili iddialarını yalanladı 
</HEADLINE>
<TEXT>

     Futbol Federasyonu, Fenerbahçe Kulübü Başkanı Aziz Yıldırım'ın, FIFA'ya gönderdikleri raporla milli futbolcu Serkan Balcı'nın, Türkiye-İsviçre maçı sonrası yaşanan gerginliklerde rakip takımın bir oyuncusuna vurduğunu ihbar ettiği yönündeki iddiasının gerçeği yansıtmadığını açıkladı. 
     Federasyondan yapılan açıklamada, Yıldırım'ın, 16 Kasım'da yapılan maç sonrası yaşananlarla ilgili dün yaptığı açıklamalarda, Futbol Federasyonu'nu zan altında bırakan iddialar ortaya atıp, yorumlarda bulunduğu belirtildi. 
     İsviçre maçının ardından yapılan araştırmalar sonucunda hazırlanan dosyada, bir oyuncunun, Serkan'ın maçtan sonra İsviçreli bir futbolcuya vurduğunu kendisine söylediği ifadesinin bulunduğu kaydedilen açıklamada, ''Bu ifadeyi değerlendiren Hukuk Kurulu, FIFA'ya gönderilecek savunma dosyasında, bu görüşlerin de yer alabileceği önerisinde bulunmuştur. Ancak bizzat federasyon başkanı Levent Bıçakcı, insiyatif kullanarak, ortada herhangi bir somut kanıt olmadığı gerekçesiyle, hazırlanan savunma dosyasına bu ifadeyi koydurtmamıştır. Dolayısıyla federasyon tarafından şu ana kadar FIFA'ya bu konuda sözlü yada yazılı bir bilgi iletilmemiştir'' denildi. 
     Açıklamaya, şöyle devam edildi 
     ''FIFA Disiplin Komitesi, 23 Aralık tarihinde Zürih'e çağırarak bilgisine başvurduğu milli takım oyuncusu Hamit Altıntop'un, ''Serkan maçtan sonra bir futbolcuya vurduğunu söyledi. Ancak daha sonra beni telefonla arayarak Bu sözleri soyunma odasında kahramanlık yapmak için söyledim. Aslında kimseye vurmadım diyerek yalanladı'' şeklindeki ifadesi üzerine Serkan Balcı'dan bir hafta içinde yazılı olarak konuya ilişkin savunma göndermesini istemiştir. Sayın Yıldırım'ın iddialarının aksine, konunun aslı bu açıklamada belirtildiği gibidir.'' 
     
</TEXT>
</DOC>
