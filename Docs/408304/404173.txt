<DOC>
<DOCNO> 404173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/guncel/gun02.html </URL>
<DATE> 2005/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'daki girişim tartışılıyor 
</HEADLINE>
<TEXT>


Fransa'da 19 ünlü tarihçi ve yazar, Ermeni soykırımını tanıyan yasanın iptalini istedi 

PARİS Milliyet 

Fransa'da 19 ünlü tarihçi ve yazar, aralarında Ermeni soykırımını tanıyan 29 Ocak 2001 tarihli yasanın da yer aldığı 4 yasanın iptal edilmesi çağrısında bulundu. Gazetelere önceki gün ilan veren 19 tarihçi, tarihçilerin karar vermesi gereken konularda parlamentoların karar veremeyeceğini belirterek, daha önce çıkan yasaların kaldırılmasını istedi. 
Çağrıya imza koyan "Nouvel Observateur" dergisi yazarı Jacques Juillard, eski bakan Alain Decaux ve sosyolog Rene Remond, söz konusu 4 yasayı "demokratik rejimlere layık olmayan" yasalar şeklinde niteledi. Tarihçi ve yazarların karşı çıkarak iptal edilmesini istedikleri yasalardan biri, Nazi Almanyası'nın Yahudilere karşı işlediği soykırımı ink r etmenin 1 yıla kadar hapisle cezalandırılmasını öngörüyor. Diğer 2 yasa ise kölelik ve sömürgecilikle ilgili. Polemiklere konu olan 23 Mart 2005 tarihli yasa, sömürgeciliğin "olumlu yönleri de bulunduğunu" savunarak, bunun ders kitaplarında okutulmasını hükme bağlıyor. İmzacılar, bu yasaların, tarihçilerin özgürlüğünü kısıtladığını, bireylere nasıl düşünmesi gerektiğini dikte ettiğini ve bireyleri düşünsel planda sınırladığını belirttiler. 
Fransa'da muhalefetteki sol partiler de, Cumhurbaşkanı Jacques Chirac'tan, "sömürgeciliğin olumlu yanlarının gösterilmesini" öngören yasayı yürürlükten kaldırmasını istedi. Eski kolonilerden gelen tepkiler üzerine Chirac, geçen hafta "Tarihi yazmak tarihçilerin işidir" demişti. Başbakan Dominique de Villepin, "Parlamentoların tarihi yazamayacağı" görüşünü dile getirmişti. Bu arada, yasanın kaldırılması için bir internet sitesinin açtığı imza kampanyasına şu ana kadar 18 bin kişinin destek verdiği bildirildi. 

Litvanya'dan 'soykırım' kabulü 
Bu arada, Litvanya Parlamentosu SEIMAS, Ermeni soykırımı iddialarını tanıyan bir çözümü kabul etti. Litvanya Parlamentosu, Türkiye'yi de "bu tarihi gerçeği" kabul etmeye çağırdı. Dışişleri Bakanlığı, dün yaptığı açıklamada Litvanya Parlamentosu'nu aldığı karar nedeniyle kınadı. 



</TEXT>
</DOC>
