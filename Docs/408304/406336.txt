<DOC>
<DOCNO> 406336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/25/dunya/adun.html </URL>
<DATE> 2005/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sandığa Sünni isyanı 
</HEADLINE>
<TEXT>


Irak'ta sandıkta kendilerine karşı hile yapıldığını ileri süren Sünniler, seçimin tekrar edilmesi istemiyle yaygın gösteriler düzenliyor. Talabani, ulusal birlik hükümeti kurulması umudunu kurtarmak için devrede 

DIŞ HABERLER SERVİSİ 


Irak'ta normal demokratik rejimin kurulması amacıyla 15 Aralık'ta düzenlenen genel seçimde hile yapıldığını ileri süren Sünni kesimden yükselen itirazlar yeni bir kriz yaratma sinyalleri veriyor. Yıl başındaki ilk seçimi boykot eden Sünniler, bu kez seçime katılmalarına rağmen siyaset düzleminden hile yoluyla dışlanacaklarından endişe ediyorlar. Seçimlerin tekrar edilmesi için hemen her gün büyük Sünni kentlerinde protesto gösterileri düzenlenirken, tartışmanın yeni bir krize dönüşmemesi için Kürt Cumhurbaşkanı Celal Talabani devreye girdi. Talabani'nin ofisinden dün yapılan açıklamada, Irak Cumhurbaşkanı'nın hile iddialarıyla ilgili siyasi tartışmaya çözüm bulmak için Irak siyaset dünyasının önde gelen isimleriyle bir toplantı yaptığı bildirildi. Talabani de, değişik siyasi grup liderlerini bir araya getirerek ulusal birlik hükümeti oluşturulmasına çalıştığını söyledi. 
Kürt lider, "Ulusal Uzlaşma Cephesi Sünni , Irak Ulusal Listesi eski laik Başbakan İyad Allavi'nin partisi ve Birleşik Irak İttifakı Şii liderleriyle geçtiğimiz çarşambadan beri toplantılar yapıyorum. Onların krizle ilgili görüşlerini alıyorum. Ulusal birlik hükümeti oluşturulması için yetkim dahilinde olan her çareye başvuracağım" dedi. 
ABD'nin seçim sonucunda meclisteki temsilin Irak'ın ulusal birliğini güçlendirecek bir nitelikte olmasını istediği bir ortamda Sünnilerin küstürülmesinin, hem koalisyon güçlerine karşı direniş hareketine moral vereceği, hem de oluşacak meclisin meşruiyetine gölge düşüreceği ifade ediliyor. 
Resmi seçim sonuçlarının yılbaşından önce açıklanmayacağı, resmi olmayan kısmi sonuçların ise Şii partilerin mecliste h kim durumda olacağını ortaya koyduğu belirtilirken, Sünni partileri ve 20'den fazla grup, 15 Aralık'taki oylamada yaygın şekilde hile yapıldığını iddia ederek seçimin tekrar edilmesini talep ediyor. Hile iddialarına cevap veren Irak Seçim Komisyonu yetkilisi Adil El Lemi, 1500 kadar itiraz dilekçesini incelediklerini ancak seçimin toptan tekrar edilmesinin gündemde olmadığını söyledi. Lemi, "İtirazlar haklı görülürse en fazla bazı küçük bölgelerde yeniden seçim yapılabilir. Fakat şimdilik buna da gerek olacağını sanmıyorum" dedi. Lemi'ye göre itirazlar kullanılan 10 milyon oyun yalnızca yüzde 5'ini kapsıyor. 

100 Baasçı çıkarıldı 
Irak Seçim Komisyonu, yüksek mahkemenin daha önce seçime katılmasına izin verilen eski Baas rejiminin üst düzey yetkililerinin milletvekili aday listelerinden çıkarılmasına karar verdiğini belirterek yaklaşık 100 adayın isimlerinin bu listelerden silineceğini açıkladı. 

Kerkük'te Kürtler açık ara önde 

Irak'ta 15 Aralık'ta yapılan ilk anayasal milletvekili seçiminin geçici kısmi sonuçları, Şii partilerin Şii nüfusun yoğun olduğu bölgelerde önde gittiklerini, benzer durumun Kürtler için Kuzey Irak'ta, Sünniler için de orta kesimdeki vilayetlerde söz konusu olduğunu gösterdi. Bu durumda oluşacak parlamentonun Şii ağırlıklı olması kaçınılmaz görünüyor. 
275 sandalyeli meclisin 230 üyesi 18 vilayetten gelen oylara göre belirlenecek. Geri kalan 45 sandalye de partilerin Irak genelinde topladıkları oy oranlarına göre aralarında paylaştırılacak. Önemli bazı merkezlerde elde edilen kısmi sonuçlara göre, 59 milletvekili çıkaran başkent Bağdat'ta yüzde 58 oranında oy toplayan Şii Birleşik Irak İttifakı önde gidiyor. Sünni Irak Uzlaşma Cephesi yüzde 18.9'la ikinci, Laik Irak Ulusal Listesi de yüzde 13.8 oy oranıyla 3. sırada yer alıyor. Kuzey Irak'taki Musul kentinde 19 milletvekili , Sünni Irak Uzlaşma Cephesi yüzde 36.8'le birinci. Yüzde 19 oy alan Kürdistan Koalisyonu ikinci, Irak Ulusal Cephesi de yüzde 11'le üçüncü durumda. 
9 milletvekili çıkaran Kerkük'te ise yüzde 51.8'lik oy oranıyla Kürdistan Koalisyonu en fazla oyu aldı. Oyların yüzde 11.6'sı da Türkmen Cephesi'ne gitti. Meclise 8 milletvekili gönderecek olan Şii kenti Necef'te Birleşik Irak İttifakı oyların yüzde 82'si gibi ezici çoğunluğa ulaştı. 


</TEXT>
</DOC>
