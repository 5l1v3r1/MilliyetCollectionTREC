<DOC>
<DOCNO> 403301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sondun07.html </URL>
<DATE> 2005/12/14/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Barzani Irak’ın kuzeyinde üst kimlik 'Kürdistanlı' olmak 
</HEADLINE>
<TEXT>

     İhsan DÖRTKARDEŞ DHA 

      IRAK Kürdistan Demokrat Partisi IKDP ve bölgesel Kürt yönetimi başkanı Mesut Barzani de ’alt kimlik, üst kimlik’ tartışmasına girdi. Kürt lider, 15 Aralık parlamento seçimleri yaklaşırken yaptığı konuşmada, "İster Kürt, ister Arap, ister Asuri, ister Yezidi olun, bu topraklarda yaşıyorsanız Kürdistanlısınız. Perşembe günkü seçimlere bu bilinçle gitmeniz gerek" dedi. 
     Irak’ın Selahaddin kentinde Yezidilerin temsilcileriyle toplantı yapan Barzani, ’Kürdistan’ olarak nitelendirdiği Kuzey Irak’taki herkesin ’Kürdistanlı’ olduğunu savundu. Kürt lider, Kuzey Irak’ta birçok değişik kavim ve inanıştan gruplar bulunduğunu anlatırken şöyle dedi "Bu topraklarda doğup büyüdünüz, özgürce yaşıyorsunuz. İster Yezidi olun, ister Mesihi Hıristiyan , ister Müslüman veya Türkmen, Keldani, Asuri, Kürt, Arap olun. Hiçbiri fark etmez. Sizler ’Kürdistanlı’sınız. Burada özgür yaşıyorsunuz. İnancınıza kimse karışmıyor. Yaptığınız yayınlara hiç kimse müdahale etmiyor. Bu özgürlüğünüzü koruyabilmeniz için perşembe günü yapılacak seçimlerde ’Kürdistanlı’ olduğunuzu unutmamamız gerek. Birlik olmamızın zamanıdır." Barzani, ’Kürdistan’ olarak nitelendirdiği bölgede bugüne kadar elde edilen kazanımların korunması ve Irak Parlamentosu’nda seslerini daha etkili duyurması için bu bölgede yaşayan herkesin Kürt İttifakı listesine oy vermesini istedi. 
     
</TEXT>
</DOC>
