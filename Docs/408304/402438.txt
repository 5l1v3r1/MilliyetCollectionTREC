<DOC>
<DOCNO> 402438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/spor/spo01.html </URL>
<DATE> 2005/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kural mı değişti ' 
</HEADLINE>
<TEXT>


Beşiktaş Teknik Direktörü, ikinci golün ardından oyuncu değişimine izin vermeyen 4. hakem Mehmet Fatih Gökçe'ye isyan etti, "Türkiye'de kurallar böyle mi " diye çıkıştı 

SERDAR SARIDAĞ 


Beşiktaş Teknik Direktörü Tigana, Galatasaray yenilgisinden çok, 4. hakemin tavrına sinirlendi. 
İlk yarı çok iyi oynadıklarını vurgulayan Fransız teknik adam, "Galatasaray hava toplarında çok iyi bir takım. Daha ileriye dönük oynamalıydık, ama olmadı. Her şey 4-5 dakika içerisinde bitti. Karşılaşmayı kendi sahamızda kabul ettiğimiz için yenildik" diye konuştu. İbrahim Akın'ın sakatlığı yüzünden zor duruma düştüklerini diye getiren Tigana, konuşmasına şöyle devam etti 
"İkinci golden sonra İbrahim'i değiştirmek istedim. Yalnız 4. hakem kağıdı almadı. Belki yeni kurallar çıkmış olabilir Üçüncü gol olunca nedense kağıdı aldı." 
Fransız çalıştırıcı, soyunma odasından çıkarken de, "Türkiye'de kurallar böyle mi " diye sitemde bulundu. 
İbrahim Akın'ın çıkması sonrasında ofansif özelliklerinin kaybolduğunu da söyleyen siyah - beyazlıların teknik patronu, "İbrahim'e faul yapan Galatasaraylı sarı kart görmeliydi. Eğer benim oyuncum böyle bir şey yapsaydı, ilk cezayı ben verirdim. Hakemlerin bir görevi de, 22 futbolcuyu sahada tutmak. Bunu biliyorum. Ama bu kartı göstermeliydi" yorumunda bulundu. 
Tigana, gazetecilerin, Fenerbahçe ile Galatasaray'ın şampiyonluk şansları konusundaki sorusuna ise şöyle yanıt verdi 
"Kimin şampiyon olacağı benim sorunum değil. Bizim önümüzdeki Trabzon maçını kazanmamız lazım. Bunu başaramazsak yukarıya çıkmamız imkansız." 
Beşiktaş Teknik Direktörü, maç öncesindeki olayların her ülkede yaşandığını da söyleyerek, "Birkaç kendini bilmezin yaptığı bu hatalar Galatasaray Kulübü'ne yüklenmemeli. Çok iyi ağırlandık" dedi. 

Beşiktaş'a ağır darbe 

Sol bileğine darbe alan İbrahim Akın, Guimaraes ve Trabzon maçında yok. El tarak kemiği kırılan Mustafa Doğan da bugün ameliyat olacak 

CENGİZ MALGIR 

Sezon başından bu yana sakatlardan yakasını kurtaramayan Beşiktaş, Galatasaray derbisinde de iki kurban verdi. Rakibiyle girdiği bir mücadelede sakatlanan İbrahim Akın, sol ayak bileğine darbe aldı. Görevlilerin omuzlarında stadı terk eden futbolcu, hastaneye götürüldü ve çekilen MR sonucunda, Guimaraes ve Trabzonspor karşısında oynamayacağı açıklandı. 
Sol el tarak kemiği kırılan Mustafa Doğan da karşılaşmanın ardından Acıbadem Hastanesi'ne götürüldü. Geceyi burada geçiren siyah - beyazlı futbolcunun bugün ameliyat olacağı açıklandı. 

Kartal'ın tesellisi PAF 

Florya'daki gençlerin derbisinde, gülen taraf Beşiktaş PAF takımı oldu. Namağlup lider durumda bulunan Galatasaray'ı evinde deviren siyah - beyazlılar, 7. dakikada Mehmet Sedef ve 79'da Sezer Sezgin'in golleriyle 2-0 galip geldi. Sarı - kırmızılılarda 70. dakikada Arda, ile son dakikada Oğuz kırmızı kart gördü. 


</TEXT>
</DOC>
