<DOC>
<DOCNO> 400481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/sonspo01.html </URL>
<DATE> 2005/12/04/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Bayan milli basketbolcu kapkaç mağduru oldu... 
</HEADLINE>
<TEXT>

     Beşiktaş ve Bayan Milli Takımı’nın başarılı oyuncusu Gülşah Akkaya, dün gece kapkaççıların saldırısına uğradı. 
     Gülşah, dün gece Etiler’de oturduğu evin önünde, yolun karşısına geçerken, otomobilli kapkaççıların saldırısına maruz kaldı ve bir süre yerde sürüklendi. Sakatlığı nedeniyle sezon başından bu yana forma giyemeyen Gülşah, AA. muhabirine yaptığı açıklamada, "Dün gece arabamı park ettikten sonra bagajdan spor çantamı ve normal çantamı aldım. Yoldan karşıya geçerken, bir otomobil üstüme doğru geldi. 
     Otomobilin camından bir adam çıktı ve çantalarımı çekmeye başladı. Bu arada otomobil de hızlanmaya başladı. Yere düştüm ve bir süre sürüklendim. Çanta sapların kopması ile sürüklenmekten kurtuldum. 
     Sırtım ve dirseğimde çizikler ve morartılar oldu. Şok oldum, Allah kimseye yaşatmasın" diye konuştu. 
     Komşularının hemen polisi aradıklarını belirten Gülşah, "Olay sırasında ’İmdat’ diye bağırmışım ama farkında değilim. Komşular hemen polisi aramış, daha sonra karakola gidip ifade verdim. Burada daha önce de 3-5 kez böyle olaylar olmuş. Bana ’Ucuz kurtulmuşsun’ dediler. 
     Çok üzgünüm" dedi. 
     Gülşah, iki çantasının da kapkaççılar tarafından çalındığını belirterek, "Ruhsat, kimlikler, kredi kartlarım, saatim, spor malzemelerim ve çok az nakit param çalındı. Bunlar çok önemli değil. 
     İşin psikolojik yönü var. Gece uyuyamadım. Düşünün evinize giderken biri üstünüze saldırıp, çantanızı çalmak istiyor. Hala şokunu atlatamadım. Ayrıca uzun süren bir sakatlığım var. Gece hemen fizyoterapistimi aradım ve gelip bana yardımcı oldu" şeklinde konuştu. 
     
</TEXT>
</DOC>
