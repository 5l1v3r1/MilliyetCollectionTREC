<DOC>
<DOCNO> 406313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/son/sontur15.html </URL>
<DATE> 2005/12/24/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Çalışanlara KDV iadesi için fiş satan şebeke ortaya çıkartıldı 
</HEADLINE>
<TEXT>

     Komisyon karşılığı piyasaya sahte KDV iade fişi süren 6 kişilik bir şebeke ele geçirildi. 
     Ankara Kaçakçılık ve Organize Suçlar Şube Müdürlüğü Mali Büro Amirliği ekipleri, piyasaya sahte fiş ve fatura sürülmesi olaylarını yakın takibe alarak bir kamu kuruluşunda çalışan Mahmut T’yi gözaltına aldı. 
     Bu kişinin sorgulamasının ardından Yusuf Y, Seçim Y, Bülent U, Selami A. ve Mustafa Ç. adlı kişiler de yakalandı. 
     Bu kişilerin gösterdiği adreslerde yapılan aramalarda 600 milyar liralık sahte yazar kasa fişi ele geçirildi. 
     Söz konusu kişilerin yüzde 2’lik komisyon karşılığı sahte fişleri çalışanlara pazarladıkları belirlendi. 
     Emniyet yetkilileri, çalışanların KDV iade dönemi gelmesi nedeniyle sahte fatura ve fiş düzenleyen kişilerin bu aylarda faaliyetlerini hızlandırdıklarını belirterek, yasaya göre bu belgeleri düzenleyen ve kullananlara ceza öngörüldüğünü hatırlattılar. Devletin bu konuda milyarlarca lira zarara uğratıldığını vurgulayan yetkililer, "Vatandaşlarımız mal ve hizmet karşılığı olmayan fiş ve faturayı asla kullanmasınlar, kendilerine gelen teklifleri de lütfen bize iletsinler" dediler. 
     
</TEXT>
</DOC>
