<DOC>
<DOCNO> 406346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/25/ekonomi/eko04.html </URL>
<DATE> 2005/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Endekste yıl sonu canlılığı izlenebilir 
</HEADLINE>
<TEXT>


Yılın son haftasında yabancı yatırımcıların tatile girmesiyle, endeksin haftalık ve yıllık performansını yerli yatırımcılar belirleyecek. Geniş marjlarda işlemler olabilir 

Zeynep Candan Aktaş 

20 günlük ortalamaların üstünde tutunmayı başaran İMKB - 100 Endeksi hacim artışıyla yeniden 39,000'leri test ediyor. Haftanın en düşüğü 37.536 olurken en yükseği 39.111'di. Kapanış da en yükseğe yakın 38,919'dan gerçekleşti. Son iki gün çıkışta YKB etkili oldu. Koç Grubunun çağrı fiyatı olarak belirlediği 5.35 YTL'nin düşük olduğu, asgari 6.45'YTL olması gerektiğine dair SPK açıklaması bir anda YKB'de alımlara, Koç Holding'te ise satışa neden oldu. Koç Grubu SPK'nın bulduğu rakamın yüksek olduğunu iddia ediyor. Bakalım buna nasıl bir çözüm bulunacak Önümüzdeki hafta yurtdışı piyasaların tatile girecek olması İMKB'de yerli yatırımcıların hareket alanının genişlemesine neden olacak. İMKB'de işlem gören senetlerin yüzde 66.42'sinin yabancıların elinde bulunduğu düşünüldüğünde yaklaşık yüzde 34'lük payla İMKB'nin haftalık ve yılsonu kapanış performansını yerli yatırımcılar belirleyecekler. Teknik analiz açısından bakıldığında yaklaşık iki aydır göstergelerde izlenen uyumsuzluklar endeksteki yorgunluğun giderek arttığını gösteriyor. Uzun vadeli göstergeler ise satış baskısıyla geri çekiliyorlar. Diğer taraftan bolinger bandın daralarak direncinin 39.300'lerden geçmesi endeksin cari seviyelerden çok fazla uzaklaşamayacağını gösteriyor. Bunlar olumsuz görüntüler. Olumlu veriler ise trendlerden geliyor. Halen uzun vadeli trendini sürdüren İMKB 100 Endeksinde desteklere dönüş görülmedikçe çıkışın süreceği varsayılabilir. Ancak hareketlerin senet bazında gelişmesi, özellikle öncü senetlerdeki zirve oluşumlarının yakından izlenmesini gerektiriyor. Aralık başlarında 39.288'de oluşan zirvenin zorlanması, belki de geçilmesi mümkün. Önümüzdeki hafta için destekler 38.500 ve 38.000'de iken dirençler 39.300'lerde. 
Bol kazançlı haftalar dileğiyle. 



</TEXT>
</DOC>
