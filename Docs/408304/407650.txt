<DOC>
<DOCNO> 407650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sonsiy11.html </URL>
<DATE> 2005/12/29/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
MOBESE için "Özel İdare Gelirleri Yasası" bekleniyor 
</HEADLINE>
<TEXT>

     Kentlerin kameralarla izlenmesi projesi olan Mobil Entegrasyon Sistemi MOBESE için, İzmir İl Özel İdare 2006 bütçesinde 1 YTL ayrıldı. 
     AA muhabirine açıklama yapan İzmir İl Genel Meclisi Başkanı Hakkı Berksü, TBMM’de görüşülmekte olan Özel İdare Gelirleri Yasası ile Ankara’dan alınan ödeneğin artacağını ve gelen ödenekle bu yıl MOBESE için ilk etapta 3 milyon YTL ödenek ayrılacağını, ödeneğin 5 milyon YTL’ye çıkarılabileceğini belirtti. İzmir Emniyet Müdürü Halil Tataş da MOBESE sisteminin İzmir için şart olduğunu söyledi. 
     İl Genel Meclisi Başkanı Hakkı Berksü, Mobil Entegrasyon Sistemi’nin tüm dünyanın gelişmiş kentlerinde uygulanan sistem olduğunu ve mutlaka İzmir’e kazandırılması gerektiğini bildirdi. 
     İstanbul’da bu sistemin 25 milyon YTL’ye mal olduğunu ve İstanbul Özel İdaresi’nin katkılarıyla kurulduğunu belirten Berksü, İzmir’de sistemin kurulması için, 11 milyon YTL’ye ihtiyaç olduğunu kaydetti. 
     İzmir’in bir dünya kenti olduğunu ve dünyanın en büyük organizasyonlarından biri olan 2015 Expo’ya hazırlandığını belirten Berksü, MOBESE sisteminin en kısa sürede İzmir’de kurulması gerektiğini, her türlü desteği vereceklerini bildirdi. 
     Özel İdare bütçesini hazırlarken çok zorlandıklarını, bir geçiş dönemi olduğu için bütçe kaynaklarını dengeli kullanmak zorunda kaldıklarını belirten Berksü, şöyle dedi 
     "Bütçemiz, bu dönem sıkıntılı bütçe. Geçiş dönemi yaşıyoruz. Bu geçiş dönemi içinde inanıyorum ki bütçe kaynaklarımızı Ankara arttıracaktır. 2006 yılı içinde ana hedeflerimizden bir tanesi MOBESE sistemi için gerekli kaynağı yaratılır yaratılmaz bu sistemi İzmir’e kazandırmaktır. Kaynak sıkıntımız var. Milli Eğitim için ayrılan rakamlar var, mecburi yapmamız gereken Özel İdarenin asli görevleri var, köy hizmetleri aynı şekilde. Bu hizmetleri durdurma şansımız yok, daha fazla kaynağa ihtiyaç var. İnanıyorum ki Özel İdare Gelirleri Yasası çerçevesinde bütçemizde artış olacak. İlk hedeflerimizden biri Mobil Entegrasyon Sistemini Oluşturmak." Hakkı Berksü sistemin kurulması için ilk etapta 3 Milyon YTL vermeyi planladıklarını, kaynağın beklenenden fazla gelmesi durumunda rakamı 5 milyon YTL’ ye çıkarmayı istediklerini söyledi. 
     
     UNIVERSİADE KAMERALARI HAZIR 
     UNIVERSİADE oyunları için satın alınan 250 kameranın ilk etapta sisteme dahil edilebileceğini belirten Hakkı Berksü, bu kameralardan bazılarının kentin merkezi bölgelerine yerleştirildiğini bildirdi. 
     Özel İdarenin sağlayacağı 3 milyon YTL ile bu kameraların MOBESE’ye dahil edilebileceğini ifade eden Berksü, "İzmir’in önemli noktaları Kemeraltı ve Çankaya izleniyor. Mobil entegrasyon sistemi çalışıyor. İnanıyorum ki 250 kamera İzmir’in önemli noktalarında hemen devreye girecektir" dedi. 
     Hakkı Berksü, çalışmaların başlaması durumunda İçişleri Bakanlığı’nın da projeye kaynak ayırabileceğini sözlerine ekledi. 
     
     "MOBESE SİSTEMİ İZMİR İÇİN ŞARTTIR" 
     İzmir Emniyet Müdürü Halil Tataş ise MOBESE sisteminin İzmir için şart olduğunu söyledi. 
     Gelişmiş ülkelerde MOBESE sisteminin son derece etkin uygulandığını, vatandaşın huzur güveni için son derece olumlu teknik bir çalışma olduğunu belirten Tataş, Türkiye’de MOBESE sisteminin uygulandığı bazı illerde büyür yararlar elde edildiğini bildirdi. 
     Tataş, şöyle dedi 
     "MOBESE sistemi İzmir için şarttır. Bu konuyla ilgili Valimiz Oğuz Kağan Köksal’ın da çok olumlu görüşleri var. MOBESE sistemiyle ilgili detaylı bir dosya hazırlayarak İl Genel Meclisi’ne sunduk. 
     Bütçenin son günlerine geldiği için MOBESE için ödenek ayrılmamış olabilir. Ancak İl Genel Meclisi’nin bu konuda olumlu düşündüğünü sanıyorum. Yeni yıl bütçesinden, kent için çok yararlı olacak bu sistem için pay ayrılacağını düşünüyorum." 
     
</TEXT>
</DOC>
