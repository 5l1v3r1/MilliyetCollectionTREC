<DOC>
<DOCNO> 405667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/soneko20.html </URL>
<DATE> 2005/12/22/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Unakıtan Reformları yavaşlatma lüksümüz yok 
</HEADLINE>
<TEXT>

     Maliye Bakanı Kemal Unakıtan, Türkiye'nin mali reformları yapması gerektiğini belirterek, hükümetin bu reformları yaptığını ve yapmaya da devam edeceğini bildirdi. 
     Maliye Bakanlığı İç Denetim Koordinasyon Kurulu İDKK ve Türkiye İç Denetim Enstitüsü TİDE tarafından Ankara Dedeman Oteli'nde düzenlenen ''Kamu İç Denetim'' konferansına katılan Bakan Unakıtan bir konuşma yaptı. 
     Unakıtan, Türkiye'de büyük bir değişim yaşandığına işaret ederek, Türkiye'nin değişen dünyaya ayak uydurma mecburiyetinde olduğunu söyledi. Aksi takdirde gelişmiş ülkelerden ayrı, dışlanmış, arzu edilmeyen bir seviyede kalacağını vurgulayan Unakıtan, son zamanlarda ülkede büyük bir iyileşme bulunduğunu anlattı. 
     Bu konuda, büyük bir değişim bulunduğunu ve önemli adımlar atıldığına dikkat çeken Unakıtan, bunun devamlılığının sağlanabilmesi için yapısal reformların yapılması gerektiğini bildirdi. 
     Türkiye'de enflasyonun düşürüldüğünü, büyümede belli bir seviyenin tutturulduğunu, faizlerin aşağıya çekildiğini anlatan Unakıtan, bunların kalıcı hale getirilmesi için yapısal reformların yapılması gerektiğine vurgu yaptı. 
     Unakıtan, Türkiye'nin bu reformları yaptığını ve yapmaya da devam edeceğini yinelerken, bunlardan birisinin de mali yönetimde reform getiren Kamu Mali Yönetim ve Kontrol Kanunu olduğunu bildirdi. 
     Bu kanunun 2003 Aralık ayında kabul edildiğini hatırlatan Unakıtan, 5018 sayılı Kamu Mali Yönetim ve Kontrol Kanunu ile Türkiye'de bir çok şeyin değiştiğini söyledi. 
     Bunlardan en önemlisinin kamu mali yönetimi anlayışını değiştirmesi olduğunu kaydeden Unakıtan, bu konudaki bakış açısı ve prensiplerin değiştiğini, Türkiye'nin artık çağdaş batı ülkeleri gibi mali yönetimini şekillendirdiğini ifade etti. 
     
     ''HÜKÜMET CESARETLE BU ADIMLARI ATIYOR'' 

     Türkiye'de ilk kez çok yönlü bir bütçe hazırlandığını, bütçeye performans ve saydamlık getirildiğini ve hesap verilebilirlik kriterinin bütçede yer aldığını kaydeden Unakıtan, denetim mekanizmasında da değişiklikler yapıldığını belirtti. 
     Bakan Unakıtan, ''Hükümet kararlılık ve cesaretle bu adımları atıyor ve bunda da dönüş yok'' dedi. 
     Eskiden Türkiye'de mali yönetim ve kontrol işlemlerinde Maliye Bakanlığı ve onun elamanlarının bütün idareleri kontrol ettiğini ifade eden Unakıtan, bundan sonra denetmenlik görevinin ilgili kuruluşlara verildiğini kaydetti. 
     
     DENETİMDE HİZMET ÖN PLANDA 

     Günümüzde maliyecilerin harcamaları her açıdan izlediğini, en ufak bir şeyde vize vermediğini kaydeden Unakıtan, bu şekilde kamunun zarara uğratılmadığını ifade etti. 
     Denetimi yapan görevlilerin ''usul yerine getirilmedi, ödeme iznini vermiyorum'' dediğini vurgulayan Unakıtan, şöyle devam etti 
     ''Bunu bütçede sayman da söylüyor. Hizmeti görecek birim sıkışıyor. Bu hizmet yapılmazsa devlet çok daha zarar görecek. Bizim sistemimizde bir hizmeti yapmamanın mesuliyeti yok. Mesuliyet yaparken başlıyor. Bu şöyle olmuş, bu böyle olmuş eskiden vardı altında pul yok diye sorumlu olunuyordu. 
     Tamam devlet hizmetlerinde esaslara uyulacak. Ama bu işi yeniden yorumlamak lazım. Mesuliyet var, şu oluyor bu oluyor diye devletin hizmeti ortada kalıyor. Devletin hizmeti yapılmıyor. Bir yabancı Türkiye'de inceleme yapmış, raporunun sonuna şöyle yazmış Bu Türkiye kalkınır kalkınmasına ama mevzuat müsait değil Sağlık Bakanlığı için bir hastane yapılmış, işler görülmüş, müteahhit 2 senedir parasını alamamış dolaşıp duruyor. O diyor bu ödesin Bu diyor o ödesin bu yapı değişecek. '' 
     
     ''HIZLI ADIMLARLA GİDECEĞİZ'' 

     Maliye Bakanı Unakıtan, ilk denetimin bunun için çok önemli olduğunu altını çizerken, Kamu Mali Yönetim ve Kontrol Kanunu'nun 2006 yılında bütün hükümleriyle yürürlüğe gireceğine dikkati çekti. Bu konuda Hollanda ve Almanya maliye bakanlıklarıyla birlikte çalıştıklarını ifade eden Unakıtan, geçmişte mecliste yeniden ele alınan kanun değişiklikleriyle birlikte bu alanda mevzuat yönünden her türlü altyapının kurulmuş olacağını belirtti. 
     Kemal Unakıtan, ''Bu reformlardan ne geri dönme ne onları yavaşlatma lüksümüz var, hızlı adımlarla gideceğiz'' dedi. 
     
     İÇ DENETÇİLERİNE UYARI 

     Unakıtan, konuşmasında, daha kapsamlı bir değerlendirme istediği iç denetçilerine şu uyarılarda bulundu 
     ''Bir yerde baraj yapılırken, siz onun denetimini yaparken o barajın bir an önce bitirilmesinin ülke yararına olduğunu bileceksiniz. Ona göre değerlendireceksiniz. Milli Eğitim Bakanlığı'na, kitap, bilgisayar alınıyor, onun alınmamasının sonuçlarını da bilip ona göre denetim yapacaksınız, kamunun menfatini çok daha kapsamlı ele alacaksınız.'' 
     
     AB İLE MÜZAKERE SÜRECİ 

     Unakıtan, AB ile müzakere sürecine de değinerek, bu süreçte Türkiye'nin kendi üzerine düşen vazifelerini yerine getirmesi gerektiğini söyledi. 
     AB ile müzakere sürecinin, AB ile pazarlık süreci olmadığını anlatan Unakıtan, şunları kaydetti 
     ''AB'nin bir müktesabatı var, buna nasıl uyacağız, olay budur. Kendimizle yüzleşip hesaplaşacağız. Kendimizi nasıl değiştireceğiz ona bakacağız. Bu Türkiye'ye bağlı. Zannetmeyin ki karşılıklı oturacağız Sayın Ali Babacan gidip şu şöyle olursa, bu böyle olur diyecek. AB müktesebatını değiştirmeyecek Türkler geliyor, müktesebat değişecek demeyecek, AB'ye uyum var uyum. 
     Bizim müzakere sürecinde AB kriterlerine uyumu, muhakkak yapmamız lazım. O kriterleri Türkiye'ye taşıyıp, Türkiye'de yaşamaya başlamak üyelikten çok daha önemli.'' 
     
</TEXT>
</DOC>
