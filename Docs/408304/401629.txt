<DOC>
<DOCNO> 401629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sondun22.html </URL>
<DATE> 2005/12/08/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Avrupa Türkiye'deki işkence iddialarında azalma var 
</HEADLINE>
<TEXT>

     Avrupa İşkenceyi Önleme Komitesi AİÖK , Türkiye'de cezaevi ve karakollardaki işkence ve kötü muamele iddialarına ilişkin, önceki yıllara oranla azalma olduğunu bildirdi. 
     AİÖK, 16-29 Mart 2004'te İzmir, Aydın ve Gaziantep bölgelerindeki cezaevi ve karakollarda yaptığı incelemelerle ilgili raporu bugün yayımladı. Raporun ek bölümünde Türkiye'nin yanıtlarına da yer verildi. 
     Raporda, "Özellikle İzmir ve Aydın bölgesinde gözaltı koşullarında olumlu gelişmeler olduğu" belirtildi ve "Bu bölgelerde kötü muamele şikayetlerinin azaldığı" kaydedildi. 
     Gaziantep'teki durumun ise daha önceki yıllara oranla gelişme sağlamakla birlikte, İzmir ve Aydın'a oranla "daha az cesaret verici" olduğu ifade edilen raporda, bu bölgedeki cezaevi ve karakollarda dikkate değer bir biçimde kötü muamele şikayetlerinin gözlendiği bildirildi. 
     Raporda, "İşkence ve kötü muameleyi önlemek için genelgeler yayımlamanın dışında ilgili personelin eğitimine de önem verilmesi" istendi. 
     "Cezaevi ve karakollarda çalışanlara yönelik insan hakları eğitim programının Türkiye'de ciddi bir biçimde uygulandığı" belirtilen raporda, "Bu programın savcı ve yargıçları da kapsayacak şekilde genişletilmesi" tavsiye edildi. 
     Raporda, Türk hükümetinin, gözaltındaki kişinin avukat isteme hakkını özgür ve serbest bir biçimde garanti almak için yaptığı çalışmaların da "memnuniyetle karşılandığı" kaydedildi. 
     Gözaltındaki kişinin doktor kontrolünden geçerken "yanında güvenlik görevlisi olmaması" kuralına, İzmir ve Aydın bölgesinde uyulduğu, ancak Gaziantep bölgesinde ise bu konuda bazı ihlallerin gözlendiği ifade edildi. 
     AİÖK, Türk hükümetine, her ilde gözaltındaki kişileri ilk rutin sağlık kontrolünden geçirecek bir sağlık merkezi oluşturması çağrısında bulundu. 
     Raporda, Gaziantep'te çocuk suçlarıyla ilgili gözaltı merkezinde ise ciddi eksikliklerin bulunduğu ifade edildi. AİÖK raporunda, bu üç bölgedeki sorgulama merkezlerinin durumunun "tatmin edici" bulunduğu kaydedildi. 
     İzmir F tipi cezaevinde hiçbir kötü muamele şikayetine rastlanmadığı kaydedilen raporda, bununla birlikte İzmir E tipi, Buca, Aydın ve Gaziantep'te disiplin suçu işleyen mahkumların sert tepkiyle karşılaştıkları ifade edildi. 
     Raporda, bu cezaevlerinde özellikle yaşı küçük mahkumların dövüldüğüne ilişkin şikayetlerin geldiği kaydedilerek, yetkililerin bu konularda gerekli tedbirleri almaları istendi. 
     İzmir F tipi cezaevinin fiziki koşullarının iyi olduğu vurgulanan raporda, bununla birlikte bu cezaevinde mahkumlar için programların yeterli olmadığı görüşü savunuldu. 
     Raporda, Aydın ve Gaziantep E tipi cezaevlerinin kapasitesinin üzerinde kalabalık olduğu gerekçesiyle eleştirildi. 
     AİÖK raporunda, İzmir-Buca cezaevinde gözaltı merkezinin koşullarının ise kötü olduğu ve daha önceki uyarılara rağmen burada hiçbir iyileştirme yapılmadığı ifade edildi. 
     Raporda, ziyaret edilen cezaevlerinde, İzmir F tipi hariç, mahkumların sahip olduğu sağlık hizmeti koşullarının durumunun da iyi olmadığı belirtildi ve bu konuda da yetkililerden gerekli önlemleri almaları istendi. 
     Bağımsız uzmanlardan oluşan komite, Avrupa Konseyi'ne üye ülkelerin cezaevi ve karakollarını haber vermeden teftiş etme hakkına sahip. 
     Komitenin hazırladığı raporlar, Avrupa Konseyi'nin karar organı bakanlar komitesine sunuluyor ve ilgili ülkeden, görülen eksiklikler konusunda gerekli tedbirleri almaları isteniyor. 
     
</TEXT>
</DOC>
