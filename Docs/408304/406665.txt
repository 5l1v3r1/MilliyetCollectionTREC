<DOC>
<DOCNO> 406665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/soneko07.html </URL>
<DATE> 2005/12/26/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
TL banknotların dolaşımındaki son haftası... 
</HEADLINE>
<TEXT>

     Para reformu kapsamında bu yıl Yeni Türk Lirası banknotlarla birlikte dolaşımda kalan TL banknotların gelecek hafta başından itibaren tedavülden kalkıyor. YTL’ye geçiş nedeniyle gelecek hafta pazar gününden itibaren ödemelerde TL banknotlar ve madeni paralar kullanılamayacak. 
     YTL’ye geçişi düzenleyen Türkiye Cumhuriyetinin Para Birimi Hakkındaki Kanun uyarınca, 1 Ocak 2006’dan itibaren piyasada sadece YTL banknotlar ve Yeni Kuruş’lar kalacak. 
     Dolaşımda bulunan E-7 emisyon grubu TL banknotlar 1 Ocak 2006’dan itibaren tedavülden kalkacak. En eskisi 1992 yılında tedavüle çıkarılan 250 bin, 500 bin, 1 milyon, 5 milyon, 10 milyon ve 20 milyon Türk Lirası banknotlar zamanaşımı süresinin sonu olan 31 Aralık 2015 tarihine kadar Ziraat Bankası ve Merkez Bankası şubelerinde değiştirilebilecek. TL banknotlar 1 Ocak 2016 gününden itibaren ise değerlerini tamamen yitirecek. Tedavülden kalkacak olan Türk Lirası madeni paralar ise 31 Aralık 2006’ya kadar Merkez Bankası ve Ziraat Bankası şubeleri tarafından değiştirilecek. Madeni TL’ler 1 Ocak 2007’den itiberen de değerini tümüyle yitirecek. 
     
     YTL TEK KALACAK 
     1 Ocak 2006’dan itibaren tedavülde sadece YTL banknotlar kalacak. 
     Ancak bir kaç yıl içerisinde Türkiye’nin para birimi "Yeni" sözcüğü kaldırılarak yeniden TL’ye geçileceği için mevcut YTL banknotlar da tedavülden kaldırılarak yerine TL banknotlar çıkarılacak. 
     Yeni Türk Lirası ve Yeni Kuruş’taki "yeni" sözcüklerinin ne zaman kaldırılarak yeniden para biriminin isminin Türk Lirası olarak kullanılmaya başlanacağına ise yasa uyarınca Bakanlar Kurulu karar verecek. 
     Halen tedavüldeki banknotların yüzde 98’inden fazlasının YTL olduğu, TL banknotların tedavüldeki banknotlar içerisinde yüzde 2 civarında bir payı bulunduğu belirtiliyor. 
     TL’nin tedavülden kaldırılmasıyla birlikte bu yıl uygulanan çift etiket kullanma zorunluluğu da sona erecek. Etiketler artık sadece YTL olarak gösterilebilecek. Gelecek yıl tüm ödeme emirleri, kıymetli evraklar ve diğer tüm belgelerin YTL üzerinden düzenlenmesi gerektiği belirtiliyor. 

ANKA 
     
</TEXT>
</DOC>
