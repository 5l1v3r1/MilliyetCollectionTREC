<DOC>
<DOCNO> 401767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sonspo21.html </URL>
<DATE> 2005/12/08/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Galatasaraylı Gökşen Taraftar takıma sahip çıksın 
</HEADLINE>
<TEXT>

     Galatasaray Kulübü Yönetim Kurulu Üyesi Fatih Gökşen, ilk yarıda kalan 2 maçı da kazanmayı hedeflediklerini belirterek, ''Amacımız lideri yakalayıp geçmek. Bu yüzden de Beşiktaş'ı yenmek zorundayız'' dedi. 
     İstanbul Valiliği'nde yapılan İstanbul İl Spor Güvenlik Kurulu toplantısının ardından gazetecilerin sorularını yanıtlayan Fatih Gökşen, ligde ilk yarıda kalan 2 maçta 6 puan almak istediklerini vurgulayarak, ''6 puanı almak mecburiyetindeyiz. Takımımızda herhangi bir moral bozukluğu yok. 1-2 sakatımız var ama hafta sonuna kadar sağlık ekibimiz bu arkadaşları yetiştirmeye çalışıyor. İnşallah 3 puanı alırız'' diye konuştu. 
     Gökşen, Fenerbahçe ile yapılan derbiden sonra bazı Galatasaraylı taraftarların yapılmaması gereken bazı şeyler yaptığını ifade ederek, şunları söyledi 
     ''Kendi rahatları için kulübün yaptırdığı koltuklardan yaklaşık 1000 tanesini kırdılar, attılar. 30-40 milyar lira tutuyor. Kırılan koltukları yaptırmadık. Kulüp bunu yaptırmak mecburiyetinde değil. Şimdi koltuksuz oturacaklar. Bununla ilgili federasyonun ya da Gençlik ve Spor İstanbul İl Müdürlüğü'nün bir yaptırımı olmaması gerekir. Fenerbahçe maçındaki yenilgi sanki bizleri üzmedi. Onların bunları yapmamasını, kulübünü, takımını desteklemesini istiyoruz. Maç sonrası yapılan bu taşkınlıklarla maçı geri alamıyoruz. Takım Florya'ya gittiğinde, evinden pijamasıyla koşup sanki yangından çıkarcasına gelip otobüsü yumruklamalar, Galatasaray seyircisine yakışmıyor. Kişileri sevmeyebilirler, yönetimi desteklemeyebilirler, ama takıma sahip çıksınlar.'' 
     
</TEXT>
</DOC>
