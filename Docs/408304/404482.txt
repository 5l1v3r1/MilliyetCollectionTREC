<DOC>
<DOCNO> 404482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/son/sondun04.html </URL>
<DATE> 2005/01/01/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Tsunaminin ülkeyi vurduğu gün doğan bebeğe "Tsunami" adı verildi 
</HEADLINE>
<TEXT>

     Hindistan'ın Andaman adasında, adayı tsunaminin vurduğu 26 Aralık'ta dünyaya gelen bir bebeğe ''Tsunami'' adı verildi. 
     Felaketin ardından Andaman'ın başkenti Port Blair'de bir kampa yerleşen Namita Rai adlı Hintli kadın, depremin eşiyle birlikte Hut Bay adasında bulundukları sırada meydana geldiğini söyledi. 
     Depremi hissettiğinde ormana koştuğunu belirten Rai, ''Düştüm ve bayıldım, kocam beni ormana götürmüş. Çok acı çekiyordum, ama bu ufaklık için yaşamak gerekiyordu'' dedi. 
     Kendileri ormandayken evlerini su bastığını ve Tsunami'nin bu sırada dünyaya geldiğini anlatan Namita'nın eşi Laxminarayan Rai de ''Burada herkes kızımızla ilgileniyor. Ona Tsunami demeye başladılar. Biz de bu ismi verdik'' diye konuştu. 
     Bu arada çiftin 6 yaşındaki diğer çocuklarını hala bulamadığı belirtildi. Bölgedeki askerlerden birinin, çocuğun bulunduğunu ve Hut Bay'da olduğunu söylediği kaydedildi. 
     
</TEXT>
</DOC>
