<DOC>
<DOCNO> 404271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sondun35.html </URL>
<DATE> 2005/12/17/ </DATE>
<TIME> 22.10 </TIME>
<AUTHOR>  </AUTHOR>
<HEADLINE>
Bush, Yurtseverlik Yasası'nın yenilenmesini engelleyenlere çattı 
</HEADLINE>
<TEXT>

     ABD Başkanı George Bush, terörizmle mücadeleyle ilgili Yurtseverlik Yasası'nın yenilenmesini öngören yasa tasarısını engelleyen senatörleri sorumsuz davranmakla ve ülkenin saldırılardan korunmasının önünde durmakla suçladı. 
     Bush, Beyaz Saray'dan yaptığı haftalık radyo konuşmasında, terörle mücadelenin bir an bile bu yasa olmadan yapılamayacağını ifade etti. 
     Senato'daki Demokratlar ve bazı Cumhuriyetçiler, Temsilciler Meclisi tarafından onaylanan tasarıyı dünkü oylamada 52'ye karşı 47 oyla reddetmişti. Yasa tasarısının kabulü için 60 oy gerekiyor. 
     Senato'nun bu kararını sorumsuzca bulan Bush, bunun Amerikan vatandaşlarının hayatlarını tehlikeye atacağını belirtti. 
     Bush, bu tasarının kabulünü engellemeye çalışan senatörlerin, geciktirme taktiklerine son vermeleri ve Senato'nun Yurtseverlik Yasası'na yetki vermesi gerektiğini bildirdi. 
     Çoğu Demokrat olmak üzere bu yasanın yenilenmesine karşı olanlar, bu yasanın anayasal özgürlükleri tehdit edeceğini savunuyorlar. Cumhuriyetçilerin çoğu ve yasayı destekleyenler, bu yasanın ülkenin teröristlere karşı korunması için gerekli olduğunu söylüyorlar. 
     Yasa, 11 Eylül 2001'deki terörist saldırılardan sonra kabul edilmişti. 
     
</TEXT>
</DOC>
