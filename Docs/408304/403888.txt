<DOC>
<DOCNO> 403888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/spor/aspo.html </URL>
<DATE> 2005/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
FLORYA SALLANDI 
</HEADLINE>
<TEXT>


Yönetimin yabancılara ödeme yaptığı şeklinde kulaktan kulağa yayılan haberler, dört aydır para alamayan yerlilerin büyük tepkisini çekti. Konuyu lejyonerlere soran Türk oyuncular, "Hayır" yanıtı alınca sular duruldu 

ERHAN TELLİ 


Galatasaray Florya Metin Oktay Tesisleri'nde dün Kayseri yolculuğu öncesi hareketli saatler yaşandı. Sarı - kırmızılı futbolcular sabah saatlerinde tesislerde toplanarak Kayserispor maçının son çalışmasını yaptılar. Kafile daha sonra tesislerde uçağın kalkış saatini beklemeye geçerken, yönetimin yabancı oyunculara özel ödeme yaptığı şeklindeki dedikodu yerlilerin büyük tepkisine neden oldu. 
Hemen olayı araştırmaya başlayıp, sarı - kırmızılı yöneticilerle görüşerek konuyla ilgili bilgi isteyen yerli futbolcular, bununla da yetinmeyerek başta Kolombiyalı kaleci Mondragon olmak üzere yabancı oyunculardan Tomas ve Song'a paralarını alıp, almadıklarını sordular. 
Lejyonerlerin, "Hayır bize ödeme yapılmadı" yanıtını vermesi üzerine kriz daha fazla büyütülmedi ve Kayseri seferine çıkıldı. 

Geri dönmeme planı 
Ancak Florya'da esen bu olumsuz hava, zorlu Kayserispor maçı öncesi takımda moralleri bozdu. Durumdan haberdar edilen yöneticiler de futbolculara yine haber göndererek devre arası tatilinden önce ödeme yapılacağı sözünü verdi. 
Bu arada başta Saşa İliç olmak üzere diğer yabancı futbolcuların da en geç devre arasında paralarını tahsil edememeleri halinde ülkelerinden geri dönmemeyi planladıkları vurgulandı. 
Öte yandan Ribery'yi Galatasaray'dan kaçıran Fransız Marsilya Kulübü'nün Hırvat savunmacı Tomas'ın peşinde olduğu öğrenildi. Song'un menajeri olan Bruno'nun, Marsilya'nın, Tomas'a gizlice teklif yapmasında yine başrolü oynadığı kaydedildi. 

Gürsoy Mahcubuz 

Galatasaray İkinci Başkanı Ergun Gürsoy, takımdaki para sorunuyla ilgili çarpıcı yorumlar yaptı. Gürsoy, "Yönetim olarak gerekenleri tam manasıyla yerine getiremedik, ama o çalışmaların içindeyiz. Bir yandan büyük yatırımları, bir yandan sporculara olan ödevlerimizi yerine getirmeye uğraşıyoruz. Tabii biz biraz mahcubuz, ama böyle bir şey ilk kez olmuyor. Son yıllarda, aşağı yukarı 5 yıldır düzenli bir ödeme yapılmıyor. Birçok arkadaşımız bunu biliyor. Zaman içinde herkes tüm alacaklarını tahsil ediyor" ifadesini kullandı. 


</TEXT>
</DOC>
