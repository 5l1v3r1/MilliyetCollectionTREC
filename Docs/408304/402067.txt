<DOC>
<DOCNO> 402067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/soneko57.html </URL>
<DATE> 2005/12/09/ </DATE>
<TIME> 20.40 </TIME>
<AUTHOR>  </AUTHOR>
<HEADLINE>
TMSF'den gayrimenkul satışı... 
</HEADLINE>
<TEXT>

     Tasarruf Mevduatı Sigorta Fonu TMSF , bünyesinde bulunan 10 gayrimenkulü satarak 18 milyon 160 bin YTL gelir elde etti. 
     TMSF'den yapılan açıklamaya göre, İstanbul, İzmir, Mersin, Muğla, Ordu, Trabzon, Adana, Ankara ve Gaziantep'te bulunan 24 gayrimenkul satışa çıkarıldı. 
     TMSF'nin Esentepe'deki binasında düzenlenen ihalede, ihale çıkış toplam bedelleri 12 milyon 976 bin YTL olan arsa, fabrika binası, konut, tarla ve tatil köyü, toplam 18 milyon 160 bin YTL'ye alıcı buldu. 
     Aralarında 11.5 milyon YTL ile en yüksek muhammen bedelle satışa çıkarılan Ankara'daki tarla ve arsalardan oluşan 11 gayrimenkule teklif gelmezken, 3 gayrimenkul için verilen teklifin muhammen bedelin altında kalması nedeniyle satışlarının gerçekleştirilmediği bildirildi. 
     İstanbul Kartal Yakacık'ta kentsel yenileme proje alanında kalan 23 bin 585 metrekare büyüklüğündeki arsanın, 6 milyon 100 bin YTL ile ihalede en yüksek bedelle satılan gayrimenkul olduğu belirtildi. 
     
</TEXT>
</DOC>
