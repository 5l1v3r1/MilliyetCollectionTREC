<DOC>
<DOCNO> 407691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sonspo20.html </URL>
<DATE> 2005/12/29/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Hentbol Milli Takımı, Fransa ile Adana'da maç yapacak... 
</HEADLINE>
<TEXT>

     Türkiye Hentbol Federasyonu THF Başkanı Tarık Cengiz, Bayan Milli Takımı'nın, Fransa ile Adana'da maç yapacağını bildirdi. 
     Tarık Cengiz, Seyhan Otel'de düzenlediği basın toplantısında, Milli Takımın, Avrupa Şampiyonası Finalleri'nde İtalya'yı yenerek grup maçlarını başarıyla tamamladığını söyledi. 
     Takımın, play-off maçları kapsamında 27 Mayıs tarihinde Fransa'ya gideceğini belirten Cengiz, Türkiye'deki karşılaşmanın ise Haziran ayında Adana'da oynanmasına karar verdiklerini ifade etti. 
     Cengiz, karşılaşmanın Yüreğir Serinevler Salonu'nda yapılacağını belirterek, ''Hentbol Federasyonu tarihinde ilk kez böyle bir maça katılıyoruz. Bu açıdan karşılaşma bizim için önemli. Sporcularımızın başarılı olacaklarına inanıyoruz'' dedi. 
     Milli takımın 16 Ocak'ta Ankara'da toplanacağını belirten Cengiz, bazı ülkelerin milli takımlarıyla hazırlık karşılaşması yapacağını ifade etti. 
     
</TEXT>
</DOC>
