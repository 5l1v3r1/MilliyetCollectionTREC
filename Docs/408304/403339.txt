<DOC>
<DOCNO> 403339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sondun45.html </URL>
<DATE> 2005/12/14/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Türkiye'deki içki yasağı tartışmalarını AP dünyaya duyurdu... 
</HEADLINE>
<TEXT>

     Uluslararası Amerikan haber ajansı AP, Türkiye'de belediyelerin idaresindeki tesislerde içkinin yasaklanması ve ''içkili bölge tespiti'' konusundaki tartışmalara ilişkin geniş bir haber yayımladı. 
     AP'nin haberinde, Türkiye'de AB üyeliği müzakereleri sürecinde reformlar uygulanırken, ''ülke genelinde belediyeler idaresindeki lokantalarda içkiyle ilgili uygulamaların, laik kesimde endişeyle karşılandığı'' ifade edildi. 
     Başbakan Recep Tayyip Erdoğan'ın laiklik ilkelerine bağlı olduğu yönündeki ısrarına rağmen, yoğun olarak AK Parti'nin gizlice İslami esasları uyguladığı eleştirilerinin gündeme geldiği savunuldu. 
     Ülkedeki yüksek tirajlı gazetelerdeki bazı köşe yazarlarının, planlanan, içki tüketilecek yerler uygulamasının laik kesimde yarattığı endişelere dikkati çektiği kaydedildi. 
     Haberde, Mogan Gölü kıyısında açılan yeni tesislerde içki satışı yapılmadığı ve piknik alanında halkın içki içmesine izin verilmediği belirtilirken, onarımı yapılan başkentin en eski parkı olan Gençlik Parkı'nın 2006 yılında yeniden ünlü açık hava lokantalarının içki satılmayacak bir şekilde açılacağı ifade edildi. 
     AP'nin haberinde ayrıca, Türk Standartları Enstitüsü'nün geçen ay helal gıda standardı uygulaması başlatacağını açıklaması, Ankara Büyükşehir Belediyesi'nin sadece kadınlar için yüzme havuzu ve spor salonunun bulunması, İstanbul'da halen etrafı camilerle çevrili bir parkın içine cami inşasının planlanması da laiklik tartışmalarına örnekler olarak gösterildi. 
     Haberde ayrıca, emekli bir profesörün gördüğü rüyayla ilgili Başbakan'a gönderdiği bir mektubun, resmi işleme konulduğu iddialarıyla ilgili basında çıkan haberlerde ''garip bir vaka'' yorumuyla verildi. 
     AP'nin haberinde, Erdoğan'ın Avrupa İnsan Hakları Mahkemesi'nin türban kararıyla ilgili açıklamalarının da ülkede tartışmalara neden olduğu kaydedildi. 
     Haberde, AK Parti'nin, bu tartışmalara konu olan suçlamaları reddettiği, parti programının bütün halkın refahının artırılmasını hedeflediğini ve ideoloji yayan bir parti olmadığını vurguladığı belirtilerek, Başbakan'ın, belediyelerin, çevre ve sağlığı korumak için tedbirler alma hakkı veren anayasaya uygun davrandığı açıklamasına yer verildi. 
     Osmanlı İmparatorluğu'nun küllerinden modern ve laik cumhuriyeti kuran Mustafa Kemal Atatürk döneminde TBMM'nin şeriatı yasakladığına işaret edilen haberde, Atatürk'ün kadınlara medeni ve siyasi hakların da verildiği yaptığı devrimler anlatıldı. 
     
</TEXT>
</DOC>
