<DOC>
<DOCNO> 406746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sonspo24.html </URL>
<DATE> 2005/12/26/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Chelsea durdurulamadı, Arsenal bu kez kazandı, Tottenham takipte 
</HEADLINE>
<TEXT>

     İngiltere Premier Ligi'nin tartışmasız lideri Chelsea, kendi evinde Fulham'ı zor da olsa geçmeyi başardı. Son üç maçını kaybeden Arsenal, Charlton deplasmanında kazanarak seri mağlubiyet serisine son verdi. Birmingham'ı mağlup eden Tottenham zirveyi bırakmıyor. 
     İngiltere'de Noel nedeniyle hafta sonu oynanmayan 18. hafta maçları bugün oynanıyor. Premier Lig'de açık ara liderliğini sürdüren Chelsea, Stampford Bridge'te Fulham karşısında fark beklentisiyle çıktığı maçta zor anlar yaşadı. Gallas ve Lampard'ın golleriyle öne geçen Maviler, McBride ve Helguson'un sayılarıyla neye uğradığını şaşırdı. Mourinho ve ekibini galibiyete Arjantinli golcü Hernan Crespo 74. dakikada sahneye çıkarak taşıdı 3-2. Chelsea bu sonuçla puanını 49'a çıkardı. 
     Bolton, Newcastle ve Chelsea'ye arka arkaya yenilerek büyük hezimet yaşayan Arsenal, nihayet dördüncü maçında kazandı. Charlton Athletic deplasmanına çıkan Arsene Wenger'in öğrencileri Calderon'un 54. dakikadaki golüyle üç puanı aldı 1-0. Böylece bir maçı eksik Arsenal'in puanı 29 oldu. 
     Israrlı ilk dört takibini sürdüren Tottenham, bu haftayı da üç puanla kapadı. Keane'nin penaltısı ve Defoe'nin son dakika sayısıyla Tottenham, Birmingham'ı 2-0 yendi ve puanını 34'e yükseltti. Son sıralara demir atan Birmingham'da milli futbolcumuz Mustafa İzzet kırmızı kart gördü. 
     
</TEXT>
</DOC>
