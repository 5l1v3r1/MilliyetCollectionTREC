<DOC>
<DOCNO> 403132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sonspo27.html </URL>
<DATE> 2005/12/13/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Beşiktaş'ın Portekiz yolculuğunda Ailton baygınlık geçirdi... 
</HEADLINE>
<TEXT>

     Bülent Aslan bildiriyor 

Beşiktaş, Vitoria Guimaraes takımıyla yarın yapacağı UEFA Kupası 2. tur H grubu maçı için Portekiz'e geldi. 
     Yaklaşık 4.5 saat süren yolculuk sırasında, siyah-beyazlıların Brezilyalı futbolcusu Ailton, uçakta baygınlık geçirdi. Porto kentine inişe yaklaşık 1 saat kala uçağın koridorunda başı dönen Brezilyalı futbolcu, sırt üstü yere düştü. Kulüp doktoru Ayhan Optur, hemen Ailton'un yanına geldi ve yaklaşık 10 dakika koridorda sırt üstü yatan Ailton'a müdahalede bulundu. 
     Nabız, kan şekeri ve tansiyon ölçümü yapılan Ailton'a bir süre oksijen verildi. Daha sonra koltuğa uzanan ve inişe kadar öyle kalan Ailton, kendine geldi ve Porto Havalimanı'na yürüyerek girdi. Ailton, uçaktayken hosteslerin ambulans ve tekerlekli sandalye isteme teklifini kabul etmedi. 
     Optur, Ailton'un ani tansiyon değişikliği nedeniyle baygınlık geçirdiğini belirterek, ''Otelde bir kez daha kontrol edeceğiz. Gerekirse hastaneye götürüp çeşitli tahliller yaptırabiliriz'' dedi. 
     Bu arada uzun bir yolculuğun ardından Portoya gelen siyah-beyazlılar, bu akşam otobüsle Guimaraes'e geçerek maçın yapılacağı statta son antrenmanlarını yapacaklar. 

     
</TEXT>
</DOC>
