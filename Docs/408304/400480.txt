<DOC>
<DOCNO> 400480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/sonsiy11.html </URL>
<DATE> 2005/12/04/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
The Economist Türkiye'nin imaj sorunu var 
</HEADLINE>
<TEXT>

     İngiltere'de yayımlanan haftalık ekonomi ve siyaset dergisi The Economist, Türkiye-AB ilişkilerini değerlendirdiği makalede, Türkiye'nin bir imaj sorunu olduğunu öne sürdü ve ''Hükümet, Türkiye'nin uluslararası imajı konusunda yeterli çabayı göstermiyor'' iddiasında bulundu. 
     AB içinde Türkiye'nin üyeliğine karşı bazı ülkelerce ortaya konulan itirazlara dikkat çeken dergi, bunda AB'nin genişleme sancıları kadar Türkiye'nin imajının da etkili olduğunu savundu. 
     Başbakan Erdoğan'ın bazı söylemleri yüzünden Türkiye-Danimarka ilişkilerinde son dönemde soğukluk yaşandığını öne süren dergi, Orhan Pamuk davası gibi bazı olumsuzlukların da Türkiye'nin imajını etkilediği iddiasına yer verdi. 
     TÜSİAD'ın da Türkiye'nin imajının düzeltilmesi için bir kampanya başlattığına işaret eden dergi, Türkiye'nin en büyük kuruluşlarından biri olan söz konusu kuruluşun, Avrupalıları, laik demokratik Türkiye'nin Avrupa'daki İslam karşıtlığının yeni bir parçası değil, çözümü olabileceğine ikna etmeye çalıştığını kaydetti. 
     Dergide, Fener Rum Patriği Bartholomeus'un Heybeliada Ruhban okulunun açılması konusunda gösterdiği çabaya da işaret edildi ve okulun açılmasıyla batının memnun edilebileceği görüşü dile getirildi. 
     
</TEXT>
</DOC>
