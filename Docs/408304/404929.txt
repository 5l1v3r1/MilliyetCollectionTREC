<DOC>
<DOCNO> 404929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/yasam/axyas01.html </URL>
<DATE> 2005/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kardeşler yıllar sonra kavuştu 
</HEADLINE>
<TEXT>


Yıllarca öz anne ve babasını, eniştesi ve teyzesi bilen Emniyet Müdürü Necdet Badem'in ünlü kantocu Nurhan Damcıoğlu'nun kardeşi olduğu ortaya çıktı 

YAŞAR ÇAKMAK 

Emniyet Genel Müdürlüğü Araştırma Planlama Koordinasyon APK Dairesi Genel Müdür Yardımcısı Necdet Badem, yıllar sonra ünlü kantocu Nurhan Damcıoğlu'nun ablası olduğunu öğrenince, adını ve soyadını değiştirmeye karar verdi. Flash TV'de dün yayımlanan bir programda bir araya gelen kardeşler, birbirlerine sarılıp hasret giderdiler. 
Yeni yılın ilk gününden itibaren kendisini evlat edinen ailenin verdiği Necdet Badem ismi yerine, Çocuk Esirgeme Kurumu'na verilmeden önceki adı ve soyadı olan İlhan Damcıoğlu'nu kullanmaya karar verdiğini açıklayan Badem, gerçek ailesinin kim olduğunu yıllar sonra nasıl öğrendiğini şöyle açıkladı 

'Ailem ölünce ortaya çıktı' 
"Yıllarca gerçek annem babamı, teyzem ve eniştem olarak bildim. Ailem ölünce teyzem ve eniştem bildiğim insanların yanına gittim. Vefat eden ailemin beni Keçiören Çocuk Esirgeme Kurumu'nun yuvasından aldığını biliyordum. Teyzem ve enişteme gerçek ailemin kim olduğunu bilip bilmediklerini sordum. Teyzem ve eniştem, 'Artık sana gerçekleri anlatmanın zamanı geldi' dedi. Enişte diye bildiğim insanın aslında öz babam, teyze dediğimin de gerçek annem olduğunu öğrendiğimde 18 yaşındaydım. Biz dokuz kardeşmişiz. Annem ve babamın ekonomik durumu iyi olmadığı için beni, abilerim Burhan ve Ayhan'ı Çocuk Esirgeme Kurumu'na vermişler. Burhan ile Ayhan 6 ve 7 yaşlarında olduğu için yuvadan kaçmışlar. Mersin'den Adana'ya trenle giderken yakalanınca aileye teslim edilmişler. Beni Keçiören'de yurda verdiklerinde bir yaşındaymışım. Annem ve babamın tanıdığı çocuklarını kaybetmiş zengin bir aile beni alıp evlat edinmiş. Ailem geçim derdi nedeniyle böyle yapmış. Ben olsam, vermezdim." 




</TEXT>
</DOC>
