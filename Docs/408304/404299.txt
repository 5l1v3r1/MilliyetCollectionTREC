<DOC>
<DOCNO> 404299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sonsiy06.html </URL>
<DATE> 2005/12/17/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Bakan Gönül Bedelli askerlikte değişik bir durum yok... 
</HEADLINE>
<TEXT>

     Milli Savunma Bakanı Vecdi Gönül, 3 yıl içinde enflasyonun sadece yüzde 38 oranında artış gösterdiğini belirterek, ''Oysa biz bu dönem içinde en düşük memur maaşını yüzde 59, asgari ücreti yüzde 90, işçi emeklisinin maaşını yüzde 75 artırdık'' dedi. 
     Gönül, Kocaeli'nin Gebze İlçesi'ne bağlı Şekerpınar Beldesi'nde, partisinin belde teşkilatının kongresinde yaptığı konuşmada, ''bir önceki hükümet döneminde bozulan ve durma noktasına gelen Türkiye ekonomisinin'', kendi hükümetleri döneminde düzeltildiğini söyledi. 
     AK Parti iktidarı döneminde sağlanan istikrar ve kalkınma hamleleri sayesinde ekonomideki rakamların iyileştiğini belirten Gönül, şöyle konuştu 
     ''3 yıl içinde enflasyon sadece yüzde 38 oranında artış gösterdi. Oysa biz bu dönem içinde en düşük memur maaşını yüzde 59, asgari ücreti yüzde 90, işçi emeklisinin maaşını yüzde 75 artırdık. Almadan vermek sadece Allah'a mahsustur, eğer ekonomi düzelmeseydi insanımıza bu kadar zam yapamazdık. 
     Önceden yılda 60-70 bin otomobil üretilirken ve 100 bin üretim büyük bir hedef olarak görülürken son bir yılda tam 9 bin otomobil üretildi. Yine aynı şekilde 2005 yılında 17 milyon televizyon, 4 milyon buzdolabı, 3 milyon çamaşır makinesi üretimi gerçekleştirildi. Bunlar ekonominin iyi olmasının göstergesidir.'' 
     
     ''BEDELLİ ASKERLİKTE DEĞİŞİK BİR DURUM YOK...'' 
     Milli Savunma Bakanı Gönül, kongre öncesinde Şekerpınar Belediye Başkanı Cemalettin Balcı'yı makamında ziyaret etti. 
     Balcı'dan, belediye hizmetleri hakkında bilgi alan Gönül, daha sonra gazetecilerin sorularını yanıtladı. 
     ''Bedelli askerlikle ilgili bir gelişme var mı '' şeklindeki bir soruya Gönül, ''Bedelli askerlikle ilgili şu anda değişik bir durum söz konusu değil. Avustralya'daki vatandaşlarımızdan askerlik eğitimi süresiyle ilgili bir talep gelmişti, 21 güne kısalttık, şimdi tamamen kaldırılmasını talep ediyorlar'' şeklinde yanıt verdi. 
     
</TEXT>
</DOC>
