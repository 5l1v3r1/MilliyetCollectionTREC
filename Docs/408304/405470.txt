<DOC>
<DOCNO> 405470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sontur26.html </URL>
<DATE> 2005/12/21/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
İstanbul'da afet tatbikatı başladı 
</HEADLINE>
<TEXT>

     Milli Güvenlik Kurulu MGK Genel Sekreterliği koordinasyonunda hazırlanan "AFET-2005 Kriz Yönetim Tatbikatı" başladı. 
     İstanbul Valiliği Afet Yönetim Merkezi’nde yapılan 3 günlük tatbikat kapsamında ildeki 44 kamu kurum ve kuruluşunun görevlileri ile üst düzey yöneticileri, Vali Yardımcısı Adem Karahasanoğlu başkanlığında toplandı. 
     Karahasanoğlu, "merkez üssü İstanbul’un Adalar ilçesinin 2 kilometre güneyinde aletsel büyüklüğü 7.6 olan ve İstanbul, Tekirdağ, Kocaeli, Sakarya, Bursa ve Yalova illerinde zararlar meydana getiren deprem afetine milli seviyede müdahale edilmesi" senaryosu çerçevesinde icra edilen tatbikata ilişkin basın mensuplarına bilgi verdi. 
     Karahasanoğlu, tatbikatın "İstanbul’da sivil, asker, STK’ların ildeki afet hazırlıklarının gözden geçirilmesi, test edilmesini hedeflediğini söyledi. 
     Hazırlanan senaryo gereği, "deprem sonrası durum ve ihtiyaçların neler olduğu" konusunda Ankara’ya bilgi verildiğini anlatan Karahasanoğlu, "Depremin önceden bilinmesi diye bir şey yok. Bu tatbikatın dedikodularla alakası yok. Önceden planlanan bir tatbikattır" dedi. 
     İlde olası bir depremde çalışmaları yürütmek üzere 9 hizmet grubu oluşturulduğunu dile getiren Karahasanoğlu, sözlerini şöyle sürdürdü 
     "Her hizmet grubunun bir başkanı var. Planlarımız hazır. Deprem olması durumunda, arama-kurtarma ekiplerinin nerelerde çalışacakları belirli. 21 ille protokol var. Oralardan ve yurtdışından gelecek yardım ekiplerinin nerelerde çalışacakları planlandı. Ulaşım konusunda, daha ziyade helikopter ulaşımına ağırlık verdik. Her türlü alternatife göre hazırlıklarımızı yaptık. ’Tam hazırız’ demek, çok iddialı olur. Eldeki mevcut imkanlara göre hazırız." Karahasanoğlu, İstanbul’da arama-kurtarmadan ziyade öncelikli olarak mevcut yapı stoğunun elden geçirilmesi gerektiğini ifade ederek, "İstanbul’da her vatandaşımızın arama-kurtarma ve ilkyardım eğitimi alması lazım. Evi yıkılmayan, sağ kurtulan vatandaşımız, yıkılan binadaki komşusunu kurtarabilsin" dedi. 
     
     SAĞLIK HİZMETLERİ 
     "Olası bir depremde İstanbul’daki sağlık kuruluşlarının yeterli olup olmayacağına" ilişkin bir soru üzerine Adem Karahasanoğlu, şunları kaydetti 
     "Deprem sonrası artçılar oluyor. Artçılar olurken, hastaneler sağlam bile olsa o hastanelerde tedavi hizmetlerinin yürütüleceğine inanmıyorum. O açıdan ağır yaralıların mutlaka afet bölgesi dışına çıkarılması lazım. Bizim o konuda planlama çalışmalarımız mevcut. 
     Burada tedavi edilemezse, bölge dışındaki illere naklini öngören planlarımız var." İstanbul Vali Yardımcısı Karahasanoğlu, Dünya Bankası’ndan 400 milyon dolar kredi alınarak hazırlıkları yürütülen "İstanbul Sismik Riskin Azaltılması ve Acil Durum Hazırlık Projesi" hakkında da bilgi verdi. 
     Projenin protokolünün yapıldığını anlatan Karahasanoğlu, İstanbul’da proje uygulama biriminin de kurulduğunu bildirdi. 
     
     "KESİNTİSİZ HABERLEŞME SİSTEMİ KURULACAK" 
     Karahasanoğlu, projenin "Haberleşme bilgi ağı kurulması ve kamu binalarının güçlendirilmesini" öngördüğünü hatırlatarak, şunları kaydetti 
     "İstanbul’da kesintisiz bir haberleşme sistemi kurulacak. Olası bir afette kamu kurum ve kuruluşları arasında kesintisiz iletişimi sağlayacak. Telli, telsiz uydu destekli bir sistem. Anadolu Yakası’nda Kartal, Avrupa Yakası’nda ise Hasdal’da iki birim kurulacak. Kurumlar arasında bilgi alışverişini sağlamak üzere, olay yerinden görüntülü ve sesli aktarım yapabilecek bilgi ağı sistemi kurulacak. Proje çalışmaları 2006 başında başlayacak. Proje kapsamında ayrıca, 155 Polis İmdat, Alo İtfaiye 110 ve Acil Yardım 112 telefonları tek numarada birleştirilecek." Adem Karahasanoğlu, proje kapsamında İstanbul’da 598’i okul, 130’u hastane bloğu olmak üzere toplam 840 binanın güçlendirme çalışmasının yapılacağını sözlerine ekledi. 
     
</TEXT>
</DOC>
