<DOC>
<DOCNO> 406487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/25/son/sonspo17.html </URL>
<DATE> 2005/12/25/ </DATE>
<TIME> 20.10 </TIME>
<AUTHOR>  </AUTHOR>
<HEADLINE>
Gençlerbirliği'nden eleştirilere yanıt geldi... 
</HEADLINE>
<TEXT>

     Gençlerbirliği Kulübü Yönetim Kurulu, Başkan İlhan Cavcav'ın kastını aşan benzetmesinin bahane edilerek kendisine çirkin saldırılarda bulunulduğunu belirtti. 
     Gençler Birliği Yönetim Kurulu'ndan yapılan yazılı açıklamada, kulüp başkanı İlhan Cavcav'ın 27 yıldır Türk sporuna büyük hizmet verdiği belirtilerek, Türk futbolundaki kötü gidişin durdurulması için fikirlerine başvurulabilecek ilk kişi olduğu kaydetti. 
     Açıklamada şu ifadelere yer verildi 
     ''İlhan Cavcav, Fenerbahçe Kulübü Başkanı Aziz Yıldırım'ın gerek kulüpler birliğinden ayrılma, gerekse havuz sistemini terk etme konusundaki açıklamaları nedeniyle Fenerbahçeli yönetici ve taraftarlar tarafından kullanılan bazı sözlere atıfta bulunarak, bir yanlışla ilgili fikirlerini beyan etmiştir. Bu aşamada kastı aşan bir benzetme yapılmış, ancak başkanımız bu sözleri için Fenerbahçe taraftarından özür dileyerek üzüntülerini ifade etmiştir. 
     Aradan geçen günler zarfında Fenerbahçe Kulübü'nden başkanımızın şahsına ve kulübümüze karşı yapılan çirkin saldırılar bugüne kadarki soğukkanlı yaklaşımlarımıza rağmen giderek çirkinleşen bir üslupla devam etmektedir. Kulübümüz, kendilerini Fenerbahçe taraftarı diye tanımlayan bir gurup tarafından basılmak istenmiş, polisimizin müdahalesi ile engellenen bu gurup başkanımızın şahsıyla ilgili çok çirkin sözlerle slogan atmışlardır. 
     Öncelikle bize ve değerli başkanımıza kimse bir teşbihi kullanarak yurtseverlik dersi vermeye kalkmasın. Gençlerbirliği camiasının kimseden özellikle de Fenerbahçe'den böyle bir ders almaya ihtiyacı yoktur. Kimse birtakım sloganların arkasına sığınarak, taraftarını yanlış yönlendirip diğer kulüpler aleyhine kışkırtarak Türk Futbolunun sorunlarıyla ilgili hedef şaşırtmaya kalkmasın. Türk futbolu sadece Fenerbahçe ve diğer büyük takımlardan ibaret değildir. Anadolu takımlarını daha da zayıf düşürücü birtakım eylemlere karşı çıkmak, futbolumuzun yurtdışındaki durumu göz önünde bulundurulduğunda, Türk futboluna hizmet veren herkesin birincil görevi olmalıdır.'' 
     
</TEXT>
</DOC>
