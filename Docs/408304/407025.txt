<DOC>
<DOCNO> 407025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sonsiy06.html </URL>
<DATE> 2005/12/27/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Sağda yine "Baba" sesleri... 
</HEADLINE>
<TEXT>

     Sağda, AKP’ye karşı "toparlayıcı" olarak 9. 
     Cumhurbaşkanı Süleyman Demirel’in ismi ortaya atılıyor. 
     2006’ya girerken seçim beklentileri ile birlikte 
     siyaset kulisleri de hareketlendi. Gerek DYP Genel Başkanı Mehmet Ağar’ın, gerekse ANAP Genel Başkanı Erkan Mumcu’nun AKP’ye karşı beklenen "alternatifi" oluşturamadığını ileri sürerek arayışa devam eden çoğunluğu eski DYP’li, Demirel’e "bir bütünleyen ol, dağınıklığı gider" demeye başladı. DYP’li eski bir bakan Demirel’den "Baba hala fişek gibi" diye söz ederken, "Bu işi toparlasa toparlasa Sayın Demirel toparlar. İşin başına geçmesi yolunda yoğun bir hava var" diye konuştu. Bir başka DYP’li eski milletvekili ise Demirel’e yönelik taleplerini "aktif siyaset" yerine "önderlik" kelimesiyle özetledi. 
     
     AP FORMÜLÜ 
     Böyle bir durumda eski DYP’lilerin yanı sıra yine ANAP, MHP ve DSP’den eski milletvekili ve bakanlar ile ismi sağda yeni oluşum için geçen isimlerin bu girişime destekte kayıtsız kalmayacağı ileri sürüldü. 
     Sağda Demirel’li formüle adres olarak ise "atıl" vaziyette duran ve halen genel başkanlığını DYP eski Ankara İl Başkanı Bülent Şimşek Özçelik’in yaptığı Adalet Partisi AP gösteriliyor. 
     DYP camiasının önemli isimlerinden biri "Süleyman Bey önderliğinde AP kongreye gider. Orada ise çıkacak adaylardan güçlü olanı seçilir" diye konuştu. 
     
     DYP’DEN "DEMİREL BU İŞLERE GİRMEZ" TAHMİNİ 
     Söz konusu arayışlar DYP yönetimi tarafından da dikkatle izleniyor. Demirel’in "katiyen bu işlere girmeyeceğim" tahmin edilen DYP’de, Demirel’in daha bir süre önce "DYP etrafında bütünleşin" çağrısı yaptığı dikkat çekiliyor. 
     DYP’li bir kurmay "Süleyman Bey, DYP’ye ve Sayın Ağar’a sıcak bakıyor. Kendisine böyle taleplerle gidenler vardır belki. Ciddiye alacağını tahmin etmiyorum. Kendisi bu işlere karşı doymuş" diye konuştu. 
     
</TEXT>
</DOC>
