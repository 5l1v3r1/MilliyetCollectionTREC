<DOC>
<DOCNO> 405077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sonspo03.html </URL>
<DATE> 2005/12/20/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
McLaren'dan bomba transfer... 
</HEADLINE>
<TEXT>

     McLaren Mercedes, 2007 ataklarına devam ediyor. Renault'nun en genç dünya şampiyonu unvanlı İspanyol sürücüsü Fernando Alonso 2007'de McLaren için yarışacak. 
     Geçtiğimiz hafta İngiliz telekom şirketi Vodafone ile 2007 yılı için sponsorluk anlaşması imzalayan İngiliz takım, şimdi de dünya şampiyonu Fernando Alonso ile yine 2007 yılı için imza attı. 
     İspanyol Alonso, bu yıl 24 yaşında Renault ile dünya şampiyonluğuna ulaşarak, Formula 1'in en genç dünya şampiyonu unvanını almıştı. 
     Genç pilot, konuyla ilgili yaptığı açıklamada, "2007 sezonu için çok heyecanlıyım. Vodafone ve McLaren-Mercedes için yarışmak, benim için harika bir fırsat... 
     "Renault'dan ayrılacağım için üzgünüm ama insanın eline geçen bazı fırsatlar kaçırılmak için fazla iyidir" diye konuştu. 
     McLaren Mercedes'te Fernando Alonso'nun gelişinin kimi pilotluktan edeceği ise şimdiden merak konusu oldu. McLaren'da Fin pilot Kimi Raikkonen ve Kolombiyalı Juan Pablo Montoya'nın sözleşmeleri sürüyor. 
     Formula 1 yazarları ve otoritelerin görüşü ise, şu an takımın birinci pilotu olan Kimi Raikkonen'in ikinci pilotluğa getirilerek Juan Pablo Montoya ile takımın yollarının ayrılacağı yönünde. 
     
</TEXT>
</DOC>
