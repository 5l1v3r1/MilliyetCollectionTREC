<DOC>
<DOCNO> 407249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/yazar/guclu.html </URL>
<DATE> 2005/12/28/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Kamyoncuya yasak var, cerraha yok 
</HEADLINE>
<TEXT>


Tatil yapmamayı, çok çalışmayı marifet sayan bir milletiz. Hiç verimli olmasa da geceli gündüzlü çalışmak, bizim için bir övünç kaynağıdır. 
Anne babalara ve öğretmenlere göre başını kitaptan kaldırmayan öğrenci, en iyi öğrenci, amirlere göre de masasının başından hiç ayrılmayan memur, en iyi memurdur. 
Gazetecinin çok yazanı, şoförün çok yol kat edeni, doktorun da çok ameliyat yapanı mı makbul, yoksa işini en iyi yapanı mı 
Ülkemizde henüz bu ayrımlar net olarak hayata geçirilebilmiş değil. Örneğin, kamyon ve otobüs şoförlerine çok sıkı kurallar getirilmiş durumda. Belli bir saatin üzerinde araç kullanmaları kesinlikle yasak. Takometrelerle çok sıkı takip ediliyorlar. Günün belli saatleri dışında trafiğe çıkmaları da yasak. Hele hele şehir trafiğine girmeleri hiç mümkün değil. 
Pilotlarda bu kurallar çok daha katı ve çok daha toleranssız. Bir uçuştan diğerine mutlaka aradan uzunca bir sürenin geçmesi gerekiyor. 
Ama tüm bu kurallar, cerrahlar için geçerli değilmiş. En azından uygulamada hiçbir kural yokmuş. Geçenlerde bir cerrah arkadaşımız anlattı. Bazı popüler doktorlar gün boyu ameliyat yapıyormuş. Bu, çoğu zaman 15-16 saati buluyormuş. Ameliyatın birinden çıkıp diğerine giriyorlarmış. 
Günde 15-20 ameliyat yapanlar bile varmış. 
Olmaz böyle bir şey dediysek de sonun da ikna olduk. Başımızdan geçen olayları hatırladık. Çevremizdeki insanlarla konuştuk. Meğerse bu, tıp camiasında gayet normalmiş. Yeter ki son ameliyata giren kişi olmayın tavsiyesinde bulundular. 
Hastanelerdeki nöbetçi doktorların da 36 saat aralıksız görevde kaldıklarını anlattılar. 
Bazıları da onlar sadece kesip biçiyor, diğer ayrıntıları asistanları yapıyor, aslında durum o kadar vahim değil diyerek bizi rahatlatmaya çalıştılar. 
Günde 10-15 saat bir ameliyattan çıkıp diğerine girilmesine sınırlama getirilmesini isteyenler de yok değil. Uzunca tartışmalardan sonra ortaya çıkan özet şu 
Doktorların ameliyat süresine ve sayısına da mutlaka bir sınırlama getirilsin. Çok acil durumlarda elbette müdahale gerekir. Ama günlük ameliyat sayısı, kesinlikle keyfiyete bırakılmamalıdır. 
Söz doktorlardan açılmışken, eskiden SSK hastanelerinde bir günde 50, 100 hasta muayene edilerek rekor kırılırdı. Şimdi biraz rahatlamış gibi. Umarız yeni düzenlemelerden sonra daha da rahatlama olur. Çünkü sağlık çok önemli. Ama nedense, kaybetmeden, kıymetini anlayamıyoruz... 

Demirel Genç Bakış'ta 
9. Cumhurbaşkanı Süleyman Demirel bugün Genç Bakış'ta konuğumuz olacak. Başkent Üniversitesi'nde gerçekleşecek programda, 2005'in bir değerlendirmesini ve 2006'ya yönelik öngörülerini alacağız. 
2006'da erken seçim olur mu Siyasete sıcak bakıyor mu Ekonomideki istikrar devam eder mi Cumhurbaşkanını bu Meclis mi seçmeli yoksa bir sonraki Meclis mi Van konusunda hükümetin ve Başbakan'ın tavrı konusunda ne diyor İşsizlik konusunda hükümetin karnesi nasıl AB ile ilişkilerden Kuzey Irak'a, dış politikada gelinen nokta nedir 
Kanal D'de tanıtımlar başladıktan sonra yüzlerce soru geldi. Görünen o ki 80 yaşına rağmen Demirel h l kamuoyunun ilgi odağı olmaya devam ediyor. 
Demirel'le ilgili çok önemli anekdotların ve sürprizlerin de olacağı bugünkü program, eminim ki uzun süre konuşulacak. 
Özetin özeti Demirel'i Demirel yapan etkenler bir kez daha masaya yatırılacak. Artılarıyla, eksileriyle, özgürce tartışılacak. O bundan kaçmıyor. Halktan, gençlerden ve sorulardan korkmuyor. Galiba onu farklı kılan da bu .. 



</TEXT>
</DOC>
