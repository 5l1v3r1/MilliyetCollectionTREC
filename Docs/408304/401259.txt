<DOC>
<DOCNO> 401259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/yasam/yas04.html </URL>
<DATE> 2005/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Doğramacı'ya 'müzik' madalyası 
</HEADLINE>
<TEXT>


Sevda-Cenap And Müzik Vakfı, Prof Doğramacı'ya klasik müziğe katkılarından dolayı onur ödülü verdi 

ANKARA Milliyet 

Bilkent Üniversitesi Mütevelli Heyeti Başkanı Prof. Dr. İhsan Doğramacı, klasik müzik alanında önemli atılımlara imza atması nedeniyle layık görüldüğü Sevda-Cenap And Müzik Vakfı Onur Ödülü Altın Madalyası'nı dün akşam törenle aldı. 
Milli Eğitim Bakanlığı Ş ra Salonu'nda gerçekleştirilen törende Prof. Doğramacı'ya ödülünü, Sevda-Cenap And Müzik Vakfı Başkan Vekili Ali Başman takdim etti. Prof. Doğramacı, sağlık durumu nedeniyle ödülünü sahne önünde aldıktan sonra, buraya yerleştirilen koltuğa oturarak bir teşekkür konuşması yaptı. Prof. Doğramacı, "altın madalya"nın kendisini duygulandırdığını söyledi. 
Sevda-Cenap And Müzik Vakfı Yönetim Kurulu Üyesi Erdoğan Okyay da, Vakıf Başkanı Mehmet Başman'ın rahatsızlığı nedeniyle katılamadığı törende yaptığı konuşmada, ödülü açıklamak üzere konutunda ziyaret ettikleri Prof. Doğramacı'nın kendilerine, "Bu ödülü niçin bana veriyorsunuz, ben müzikçi değilim ki " sorusunu yönelttiğini söyledi. 

Chopin çaldılar 
Konser bölümünde de, piyanist Gülsin Onay, şef Gürer Aykal yönetimindeki Bilkent Senfoni Orkestrası'nın eşliğinde, Doğramacı'nın, "Benim ölümüm sonrasındaki 40. günde bu parçayı çalacaksın" diyerek vasiyette bulunduğu Frederick Chopin'in "Polonez Op.53" parçasını çaldı. 




</TEXT>
</DOC>
