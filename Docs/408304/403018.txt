<DOC>
<DOCNO> 403018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sondun36.html </URL>
<DATE> 2005/12/13/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Papa'ya göre terörizmin kaynağı... 
</HEADLINE>
<TEXT>

     Roma Katolik Kilisesi'nin ruhani lideri Papa 16. Benediktus, terörizme, nükleer silahlanmaya ve silahlanma için yapılan harcamalara son verilmesini istedi. 
     16. Benediktus, Katolik Kilisesi'nin her yılın ocak ayının başında kutladığı Dünya Barış Günü dolayısıyla kaleme aldığı mesajında, silahsızlanmanın yoksul ülkelerin kalkınması için bir dizi avantajı da beraberinde getireceğini savundu. 
     Terörizm ve köktendinciliği de eleştiren Papa, ''Terörizmin esin kaynağı, bir yandan nihilizm diğer yandan da fanatik köktendinciliktir'' dedi. 
     Vatikan'da bugün düzenlenen basın toplantısıyla Papa'nın 2006 Dünya Barış Günü mesajının içeriğine ilişkin bilgi sunuldu. 
     Papalık Adalet ve Barış Konseyi Başkanı Kardinal Renato Raffaele Martino tarafından düzenlenen basın toplantısında, 16. Benediktus'un ocak başında yayımlayacağı mesajdan geniş alıntılara da yer verildi. 
     Terörizmin, nihilizm ve fanatik köktendincilikten kaynaklandığına işaret eden Papa, mesajında ayrıca şunlara yer verdi 
     ''Bu iki olgu da hem hakikatle hem de barış gerçeğiyle tümüyle yanlış bir ilişki içerisindedirler. Nihilistler, her türlü hakikatin varlığını yadsımaktadırlar. Köktendincilerse hakikatin sadece kendilerinin tekelinde olduğunu iddia etmektedirler. Her iki olgu da, insana ve yaşama değer vermeme noktasında birleşmektedirler.'' Filistin, ayrıca Afrika ve Asya'daki kimi ülkelerde ''barışın tesisi konusunda umut verici sinyaller'' söz konusu olduğuna değinen Papa, ''Ancak bu olumsu sinyallerin, özellikle uluslararası camianın usanmaksızın yapması gereken çalışmalarla sağlamlaştırılması ve perçinlenmesi gerekmektedir'' dedi. 
     
</TEXT>
</DOC>
