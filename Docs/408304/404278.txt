<DOC>
<DOCNO> 404278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/soneko06.html </URL>
<DATE> 2005/12/17/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Bal standardında AB'ye uyum 
</HEADLINE>
<TEXT>

     Türkiye’de balın tekniğine uygun ve hijyenik bir şekilde hazırlanması, işlenmesi, nakledilmesi ve pazarlanması aşamalarında uygulanan standartlar AB standartlarına uygun hale getirildi. 
     Tarım ve Köyişleri Bakanlığı’nca hazırlanan Türk Gıda Kodeksi’nin bal üretimi, işlenmesi ve satışı gibi konularda getirilen standartlar Resmi Gazete’de yayımlanarak yürürlüğe girdi. Bal standartlarına üretim, satış, paketleme gibi ilgili herhangi bir alanda faaliyet gösterenler 3 ay içerisinde getirilen standartlara uymak zorunda olacaklar. 
     Buna göre, bala gıda katkı maddeleri de dahil olmak üzere hiç bir katkı maddesi katılamayacak. Balın içeriğine yabancı tat, kokuda madde katılamayacak ve balın asitliği yapay olarak değiştirilemeyecek. Doğal enzimleri parçalayacak şekilde ısıtılamayacak. Filtre edilmiş baldan ise doğal ve doğal olmayan maddelerin ayrımı sırasında yaşanan zorunlu kayıplar dışında polen veya bala özgü bileşenler ayrılmayacak. 
     Uygulamaya konan standartlara göre balın içerisinde, insan sağlığını tehdit eden hiç bir parazit yumurtası, ilaç artığı, şeker gibi maddeler bulunmayacak ve balın renginde değişiklik yapılmayacak. 
     Etiketin üzerine, çerçevenin ağırlığı düşülerek balın net ağırlığı yazılacak. Çerçevenin üzerine arıcı tescil numarası, balın kaynağı, türü, hasat yılı ve içeriği hakkında bilgiler yer alacak. 

ANKA 
     
</TEXT>
</DOC>
