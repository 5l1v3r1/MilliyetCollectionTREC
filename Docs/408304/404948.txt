<DOC>
<DOCNO> 404948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/yazar/dundar.html </URL>
<DATE> 2005/12/20/ </DATE>
<TIME>  </TIME>
<AUTHOR> Can Dündar  </AUTHOR>
<HEADLINE>
Konuşan kıyafetler 
</HEADLINE>
<TEXT>


Hakk ri Yüksekova'nın tugay komutanı, halkoyunları oynayan çocukların kostümünü PKK giysisine benzetmiş ve savcılığa suç duyurusunda bulunmuş. 
Yüksekova Belediye Başkanı ise "Buralarda köylülerin yüzde 80'i böyle giyinir" demiş. Televizyonda minik folklorcuları izledim. 
Giysileri, hem bölge halkının hem PKK'lıların kıyafetine benziyordu. 
Güneydoğu'da sorun da bu değil mi zaten 
Bölge halkını teröristten ayırmak... 
Yerel kıyafeti, "PKK'lılar da giyiyor" diye örgüt üniforması sayabilir miyiz 

Buna savcı karar verecek. 
Ancak şunu kesinlikle söyleyebiliriz 
"Kıyafet, hiçbir zaman sadece kıyafet değildir". 
Kıyafet, belki "Ye kürküm ye" devrinden beri "mesaj kaygılıdır". 
Atatürk'ün bir gün fesi yasaklayıp başında Panama şapkayla çıkagelmesi de mesajdı... 
Özal'ın frak giymek istememesi de... Zamanında bir milletvekilinin Meclis'te kravatını beline dolayıp gezinmesi de... 
Dahasını söyleyeyim 
Bazen kıyafetsizlik de bir "mesaj"dır. 
Saddam'ın külotla çekilmiş fotoğrafını dünyaya yayanlar da bir dönemin kapanışını, böyle müstehcen bir aşağılamayla belgelemek istediler. 

MHP lideri Devlet Bahçeli geçen haftaki basınla sohbet toplantısında bir gözlemini aktardı. Dedi ki, 
"Barzani, ABD ziyaretinde Oval Ofis'e peşmerge kıyafetiyle girdi. Oysa ziyaret ettiği diğer ülkelerin başbakanlarıyla görüşürken takım elbiseliydi. Acaba burada verilmek istenen mesaj neydi " 
Sonra kendi yorumunu da söyledi. Ona göre ABD Başkanı "Ben istersem federal bir devlet kurdururum, bir peşmergeyi de alır devlet başkanı yaparım" mesajı veriyordu. 
Hatırlarsanız, Abdullah Öcalan da ateşkes açıklaması yaptığı basın toplantısına üniforma yerine takım elbise-kravatla gelmişti. 
Siyaset, sıkıştığında simgelerle icra edilen bir zanaattır. 

Böyle bakıldığında son dönemde "Türban bir simgedir" diyenlerin büyük bir sırrı ifşadan ziyade malumu ilan ettiklerini söylemek mümkün... 
Evet, türban bir simgedir. 
Tıpkı eski parkalar gibi... 
Boğaza dolanan uzun kırmızı bir atkı gibi... 
Deniz Baykal'la Mesut Yılmaz'ın "kotları giyip pikniğe gitme" muhabbeti gibi... 
Tayyip Erdoğan'ın sarı-lacivert kravatı gibi... Bülent Ecevit'in mavi, Cem Uzan'ın beyaz gömleği gibi... 
Özellikle hürriyetlerin köreltildiği coğrafyalarda muhataba kendini, fikrini, inancını peşinen anlatabilmenin kısa yoludur kıyafet... 
Siyasetin kuş dilidir. 
Giydirilmiş kanaatlerdir. 

Politikanın ifade kabiliyeti daraldıkça gardırobu genişler. 
Yasaklanan, kendini giysisiyle sergilemeye başlar. 
Ve o kıyafete bürünen herkes üniforma giymiş muamelesi görür. Tıpkı Yüksekovalı küçük folklorcular gibi... 
Lakin kıyafet simgedir diye o simgeyi yasaklamak, cezalandırmak, çoğu zaman onu daha da cazip kılmaktan başka işe yaramaz. 
Tersine, türban örneğinde olduğu gibi, simgeyi bir bayrağa dönüştürür. 
Bir dönem "parka"nın Cem Karaca'nın bir şarkısına konu olduğunu hatırlasanıza... 
Sağlıklı çözüm, simgenin kodlarını çözmek, onun dile getirmeye çalıştığı soruna kalıcı çözümler aramak ve siyasetin iletişim kanallarını, simgelere ihtiyaç bırakmayacak kadar açık tutmaktır. 


</TEXT>
</DOC>
