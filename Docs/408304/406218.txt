<DOC>
<DOCNO> 406218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/yazar/altan.html </URL>
<DATE> 2005/12/24/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Yıl biterken azgınlaşan saçma sapanlık gösterileri... 
</HEADLINE>
<TEXT>


Nukuk... Hukuk devleti... Hukukun üstünlüğü ilkesi... 
"Hukuk" kavramının evrensel bir tanımlamasını dahi yapmadan... 
Bana göre hukuk, sana göre hukuk, ona göre hukuk... 
Hukuuuk, hukuk guguk 
Ah hukuk, vah hukuk... 

Bir ülkede mahkeme yapıları ve salonları, yani efendim "Adalet Sarayları" en azından "Vilayet Konakları"yla aynı kalite düzeyinde olmadığında... 3 bin de kendine mahsus mahkeme yapısından yoksun bulunulduğunda... 
Ve kürsülere çıkıp bol bol bağırıldığında 
- Hukuk... Hukuk devleti... Hukukun üstünlüğü ilkesi... 
İnanır mısınız 
Hukuuuk, hukuk guguk 
Ah hukuk, vah hukuk... 

Yıllarca önce Necip Fazıl, "Büyük Doğu" dergisini çıkardığı dönemde, TCK'nın o zamanki 163'üncü maddesini çiğnediği gerekçesiyle, Ankara'da Ağır Ceza Mahkemesi'ne verilmişti. 
Necip Fazıl, Ağır Ceza yargıçlarına özetle şöyle diyordu 
- Muhterem h kimler, adalet tarihinde birtakım masum insanları zindanlara tıkmak için şahitler uydurulduğuna da, deliller uydurulduğuna da çok rastlanmıştır. Ancak hukuk uydurulduğuna ilk kez şu muhterem savcı sayesinde rastlanıyor. 

Şimdi 1982 Anayasası'na, birdenbire pek sevdalanmış görünen bazı politikacılara sormak gerekir 
- TCK'nın o zamanki 159'uncu maddesi de "adliyenin manevi şahsiyetini alenen tahkir ve tezyif edenler" için, 1 yıldan 6 yıla kadar ağır hapis cezasını öngörüyordu. Sizce Necip Fazıl'ın, mahkemede savcıyı "hukuk uydurmakla" itham etmesi, "adliyenin manevi şahsiyetini alenen tahkir ve tezyif etmeye" girer miydi, girmez miydi Girmezse, neden girmezdi girerse neden girerdi 

Politikacılar, TCK'nın eski 159, yeni 301'inci maddesini kendilerince yorumlamaya kalktıklarında, bir soru daha dikilebilir karşılarına 
- Bizim TCK'da, Mussolini'nin faşist İtalyan ceza yasasından alınmış hangi maddeler vardır ve eski 159'la, yeni 301'de onlardan mıdır Örneğin bir vatandaş "Bu ne biçim devlet yahu" dese kişisel bir eleştiri hakkını mı kullanmış olur, yoksa Türk devletini aşağılamış mı olur 

Hem bir yandan Mussolini'nin faşist hukukçusu Alfredo Rocco'nun hazırladığı yasaları, çaktırmadan çeşitli ceza yasaları ve maddeleri içine kamanço edeceksin hem bir yandan çıkıp kürsülere bağıracaksın 
- Demokrasi... Özgürlük... Hukuk... Hukuk devleti... Hukukun üstünlüğü... 
Ve şu soruya da asla yanıt veremeyeceksin 
- Kuzum Tanrı aşkına, oturumları kamuoyuna açık bir mahkemede şayet savcı, tutuklu bulunan sanık hakkındaki tutukluluk kararının kaldırılmasını talep ederse sen de bu talebi yerinde bulursan, "mahkemeyi etki altında bırakma" suçu mu işlemiş olursun hemen Ağır Ceza'ya gönderilmen mi gerekir 

Politikacılar polemiklerinde, hukukçuluğa da sıvandılar mı içini çekerken ince bir sızıyla boşalır nefesin... 
Hukuuuk, hukuk guguk 
Ah hukuk, vah hukuk... 

27 Mayıs 1960 darbesinden sonra, eski bir dostum olan İş Bankası Genel Müdürü Ahmet Dallı da tutuklanmıştı. Bir yıla yakın bir süre tutuklu kaldığı halde, mahkemesi bir türlü başlamıyordu. Sonunda intihara teşebbüs etmişti Dallı... 
27 Mayıs darbesini, canla başla destekleyenlerden biri olduğum halde, oturup hukuksal bir yazı yazmak zorunda kalmıştım Milliyet'te Dallı'nın sürüp giden tutukluluğu hakkında... 
Ahmet Dallı'nın tutukluluğu kaldırılmış ve Ahmet Dallı da bir teşekkür mektubuyla birlikte, bir Hitit vazosu kopyası göndermişti, Yaşar Kemal'le birlikte hemen taşındığımız Basınköy'de kooperatif bloklarındaki ilk kez sahip olduğum daireye... 

4-5 yıl sonra bendenizin de -bir yazımdan ötürü- Meclis'te dokunulmazlığımın kaldırılması için komisyon kurulması oylanırken aleyhimde havalanan parmakların en önünde, AP'den milletvekili olmuş Ahmet Dallı'nınki vardı... 
Politika ve tutarlılık... 
Politika ve dostluk... 
Politika ve vefa... 
Politika ve hukuk... 
Hukuuuk, hukuk guguk 
Ah hukuk, vah hukuk... 

Üst düzey bir hukukçu olan eski Yargıtay Başkanı Doç. Dr. Sami Selçuk'un, yasaların yazılış netliğiyle, ne bir kelime eksik, ne bir kelime fazla olan düzgün formülasyonu hakkında, yeri geldikçe tekrarladığı ünlü bir değerlendirme vardır. 
Stendhal'e sormuşlar 
- Eserlerinizi bu kadar güzel bir Fransızca ile yazmayı nasıl başarıyorsunuz, diye... 
Stendhal 
- Ben, demiş sık sık Fransız Medeni Yasası'nın nasıl yazılmış olduğuna bakar, hayran olurum. 

Bizim yasalarımızdaki maddelerin Türkçesi ise, öylesine sisli puslu ve dolambaçlıdır ki "eleştiri" ile "aşağılama" "resmi ve politik bir görüşe karşı çıkmakla" "Türkiye Cumhuriyeti Devleti'nin manevi kişiliğine hakaret" kavramları da berrak olmadığından gizemli bir demir ökçe hareketlendiğinde, vatandaşların hayatı kolayca gidebilir okkanın altına... 
Hukuuuk, hukuk guguk 
Ah hukuk, vah hukuk... 



</TEXT>
</DOC>
