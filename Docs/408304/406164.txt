<DOC>
<DOCNO> 406164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/guncel/gun04.html </URL>
<DATE> 2005/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kez 'içki vakası' MHP'li belediyeden 
</HEADLINE>
<TEXT>


Tokat - Zile'de MHP'li belediye içki satan yerlerin pazar günleri çalışma harcını 400 YTL'ye, içkisiz yerlerinkini de 40 YTL'ye çıkardı 

YÜKSEL MENEKŞE Tokat DHA 

AKP yönetimindeki bazı belediyelerin içki içilen alanların kısıtlanması yönündeki uygulamalarının ardından MHP yönetimindeki Zile Belediyesi'nin gıda satan işyeri ve büfelere 40 YTL, içki satan yerlere de 400 YTL olarak belirlediği pazar günü çalışma ruhsatı harcı tepki çekti. 
Geçen yıl 12 YTL olan pazar ruhsatı harcı, belediye encümeninin kararıyla içki satan yerler için 400 YTL'ye çıkarıldı. 
Zile'ye 15 kilometre uzaklıktaki AKP'li Turhal Belediyesi'nin içkili işyerlerine pazar günü çalışma ruhsatı karşılığı 35 YTL fiyat belirlediğini belirten esnaf, "Turhal'ın nüfusu bizden fazla. Ancak orada istenen rakamın 11 kat fazlası bizden isteniyor. Biz geçen yıl 12 YTL'ye bu ruhsatı aldık. Bu yıl 400 YTL isteniyor. Bu parayı ödeyip ruhsat almamız mümkün değil" dedi. 
Zile Belediye Başkanı Murat Ayvalıoğlu ise belediyelerin talimatnameye göre 20 ile 800 YTL arasında fiyat tespit edebildiğini belirterek, "Belirlenen ücretlerde pazar günleri yapılan iş kapasiteleri göz önüne alındı" diye konuştu. 



</TEXT>
</DOC>
