<DOC>
<DOCNO> 406083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sontur16.html </URL>
<DATE> 2005/12/23/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Kaçaklar kayıt altına alındı, 2. el cep telefonu satışları düştü 
</HEADLINE>
<TEXT>

     Telekomünikasyon Kurumu’nun TK kaçak cep telefonlarına yönelik düzenlemesi ve kaçak telefonların kayıt altına alınmasının ardından ikinci el cep telefonu satışları düştü. 
     AA muhabirinin başkentin gözde cep telefonu satış merkezlerinden Maltepe Pazarı’ndan derlediği bilgilere göre, vatandaşlar ikinci el cep telefonlarından "uzak duruyor". Bir çok cep telefon satıcısı, tezgahlarında cep telefonlarının yanı sıra, söz konusu telefonların yanında 12 Aralık’dan önce kayıt alındığına dair üzerinde IMIE numaralarının bulunduğu "ödendi" kağıtlarını da sergiliyor. 
     Pazarda tezgahı bulunan Mehmet Yılmaz, "vatandaşların düzenlemenin içeriğini iyi anlayamadığını, ikinci el tüm telefonlara kayıtdışı gibi yaklaştığını" söyledi. 
     Yasal düzenleme duyurulmadan önce günde 10-15 telefon alıp sattıklarını belirten Yılmaz, son 10 gündür günde 1 ya da 2 cihazın el değiştirdiğini kaydetti. 
     
     KLONLAMA SÜRÜYOR 
     Başka bir satıcı ise düzenlemelere rağmen, bazı satıcıların, cep telefonlarının IMEI numaralarını klonlamaya devam ettiklerini ileri sürdü. Yasal bir telefona ait kayıt bilgilerinin kaçak getirilmiş telefonla değiştirilmesi olarak özetlenebilecek bu yöntem sayesinde piyasadan eski model binlerce telefonu toplayarak kayıt altına aldıklarını anlatan satıcı, 20-30 milyona alınan bu telefonların son kayıt tarihinden önce kayıt altına alınarak seri numaralarının yüksek fiyatlara satılan kaçak telefonlara kopyaladığını iddia etti. 
     
</TEXT>
</DOC>
