<DOC>
<DOCNO> 401167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sonyas10.html </URL>
<DATE> 2005/12/06/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
"99 Euro'ya bir hafta tatil" kampanyasına hücum 
</HEADLINE>
<TEXT>

     
     Mahir VARLI- Hayreddin DENİZ ANTALYA, DHA 
     
ANTALYA'da faaliyet gösteren Wing Travel'in yerli turiste yönelik hazırladığı, 5 yıldızlı otelde 1 hafta herşey dahil 99 Euro’ kampanyası, büyük ilgi gördü. Gazetelerdeki reklamları görenler, şirketi telefon yağmuruna tuttu. Bu nedenle telefonları kilitlenen firmanın sahibi Kanat Elibol, Yerli turistin Tatil yapamıyoruz’ serzenişine cevap vermeye çalıştık. Artık yerli turist de yabancı turist gibi ucuza 5 yıldızlı tatil yapabilecek. İlgiden çok memnunuz'' dedi. 
     Turizm kenti Antalya'da 1.5 yıl önce kurulan Wing Turizm, yerli turiste yönelik bir ilki gerçekleştirdi. Firmanın hazırladığı yeni tatil paketi ile yerli turist, Antalya ve çevresindeki 5 yıldızlı otellerde 5 gece 6 gün sadece 99 Euro'ya tatil yapabilecek. Antalya ve çevresindeki turistik yerleşim yerleri olan Side, Kemer, Beldibi, Manavgat, Kiriş ve Alanya'da anlaştıkları 15 otelde bu fiyatların geçerli olacağını aktaran Wing Travel sahibi Kanat Elibol, Her geçen gün anlaşma yaptığımız otel sayısı artıyor. Talep çığ gibi büyüyor'' diye konuştu. 
     Yerli turistin de böylelikle yabancıların kaldığı fiyata kendi ülkesinde tatil yapma imkanı yakaladığını aktaran Elibol, kampanyanın 31 Mart'a kadar süreceğini söyledi. 10 gün içinde 600 rezervasyon yaptıklarını belirten Elibol, Fiyatları duyan inanamıyor. Bu fiyatlarla emeklisinden işçisine herkes 5 yıldızlı tatil yapabilecek. Sadece bayram ve özel günlerde fiyatlar biraz daha artacak'' dedi. 
     Bu artışın yüzde 30'u aşmayacağı garantisi veren Elibol, Yılbaşında 130 Euro'ya vatandaş 5 gece kapalı havuzu olan otellerimizde 6 gün ekstra para ödemeden kalabilecek'' açıklamasında bulundu. 
     Hazırladıkları bu paketle tatil fiyatlarında yüzde 100'ün üzerinde fiyat kırdıklarını vurgulayan Elibol, Turizmci, herşey dahil sistemi ile düşen kar marjları nedeniyle artık sadece yazın hizmet vererek geçinemiyor. Bu nedenle iç pazara yeşil ışık yaktı ve fiyatlar düştü'' yorumunda bulundu. 
     Hazırladıkları www.turizmburada.com adlı siteden kampanyayla ilgili bilgi alınıp rezervasyon yaptırılabileceğini aktaran Elibol, vatandaşa kapısından giremediği otellerde tatil imkanı sunmanın mutluluğunu taşıdıklarını söyledi. Elibol, fiyata ulaşım ve diğer hizmetlerin dahil olmadığını, ücretin konaklama için geçerli olduğunu kaydetti. 
     
</TEXT>
</DOC>
