<DOC>
<DOCNO> 400253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/son/soneko08.html </URL>
<DATE> 2005/12/03/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Kaliteli kurban, fiyatıyla da sevindirecek... 
</HEADLINE>
<TEXT>

     Durmuş Ali Başkan 

Koyun sayısının yıllar itibariyle azalmasına karşın, et veriminin artmasının fiyatlara da yansıdığı bildirildi. Kurbanlık koyunlar, bu bayram 3 yıl öncesindeki gibi ortalama 250 YTL'ye satışa sunulacak. 
     AA muhabirinin Devlet İstatistik Enstitüsü DİE verilerinden derlediği bilgilere göre, 1990 yılında 39 milyon 711 bin olan yerli ırk koyun varlığı sayısı geçen yıl 24 milyon 438 bin 459, 842 bin olan merinos cinsi koyun varlığı 762 bin 696'ya kadar düştü. 
     Koyun varlığının sayı olarak düşmesine karşın, yetiştiricilikte kullanılan kaliteli yem ve verilen destekler sayesinde et veriminin arttığı belirtildi. 
     TBMM Tarım, Orman ve Köyişleri Komisyonu Başkanı Vahit Kirişçi, AA muhabirine yaptığı açıklamada, yaklaşan Kurban Bayramı öncesi koyun fiyatlarının 3 yıl önceki gibi ortalama 250 YTL olduğunu, fiyatların değişmemesinin yetiştirilen koyunların kaliteli olmasından kaynaklandığını söyledi. 
     Koyun varlığı sayısının azalmasına karşın kargas verimlerinin arttığını belirten Kirişçi, ''Ekonomik getirisi de fazla oluyor. Yapılacak olan çalışma ve verilecek desteklerle, et ve kurbanlık fiyatı gelecek yıllarda daha da azalacak'' dedi. 
     Türkiye'de artık astronomik bir fiyat artışının olmadığı konusunun herkes tarafından bilinmesi gerektiğini anlatan Kirişçi, semt pazarlarına gidildiğinde bazı ürünler hariç tarım ürünlerinin fiyatlarının da bir düzene girdiğinin görüldüğünü ifade etti. 
     
     ''ET ÇOK DAHA UCUZA TÜKETİLEBİLECEK'' 
     Bitkisel ve hayvansal ürünlerde de bu durumun görülmesine karşın, et fiyatlarının Avrupa ülkelerine göre halen yüksek olduğunu anlatan Kirişçi, ''İngiltere'de gelir seviyesi oldukça yüksek olmasına karşın 1 kilo et 5-7.5 YTL'den satılırken, bizde ise bu fiyatlar 2 kat fazla. Kaliteli yem ve vereceğimiz desteklerle halkımız ilerleyen yıllarda eti çok daha ucuza tüketebilecek'' diye konuştu. 
     Kirişçi, geçen yıl hükümet olarak hayvancılığa 622 trilyon liralık destek sağladıklarını, bu desteğin rekor olduğunu, bu yıl da desteğin sürdüğünü kaydetti. 
     Adana Veteriner Hekimler Odası Başkanı Zeynel Alkandağ da, hayvancılıktaki kalite ile birlikte enflasyonun düşüşünün de bayramlarda kurban kesen kişileri sevindirdiğini belirtti. 
     Alkandağ, ''Sektörde bir arz talep dengesi var. Bu durum sadece hayvancılıkta değil her sektörde geçerli. Kurban fiyatlarının geçen 3 yılın düzeyinde olması doğal olarak tüketicinin lehine'' dedi. 
     
</TEXT>
</DOC>
