<DOC>
<DOCNO> 406888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/spor/spo05.html </URL>
<DATE> 2005/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
K.Irak'a futbol okulu 
</HEADLINE>
<TEXT>


Real Madrid, önümüzdeki yıl kurmayı düşündüğü eğitim tesisinde Kürt çocuklarına futbol öğretecek. Ayrıca bazı yıldız oyuncuları da bu bölgeye giderek, ders verecek 

MEHMET ÇİFTÇİ BARCELONA 


Dünya futbolunun İspanyol devi Real Madrid, Irak'ın kuzeyinde yer alan Erbil kentinde yaşayan Kürt çocukları için futbol okulu kurmayı kararlaştırdı. 
Real Madrid Derneği Genel Müdürü Miguel Angel Arrayo, Erbil'deki futbol okulu konusunda başlatılan girişimi doğrulayarak, önümüzdeki günlerde bir heyetin K.Irak'a giderek incelemelerde bulunacağını açıkladı. Bu heyetin içinde bazı yıldız futbolcuların da yer alacağını belirten Arrayo, okul konusunda birçok yerden destek aldıklarını vurguladı, "Bu, Kürt çocukları için yapılmış büyük bir yatırım olacak ve finansmanın tümü tarafımızdan sağlanacak" diye konuştu. 
Kuzey Irak'ın Erbil kentinde kurulması planlanan "Real Madrid Futbol Okulu" fikrinin bir papazdan geldiği bildirildi. Kürt yönetiminin, Mensajeros de le Paz Barış Elçileri adlı bir dini yardım kuruluşunda çalışan ve Erbil'de görev yapan Angel Garcia isimli papazdan futbol okulu açılması için yardım istediği ifade edildi. Papaz Garcia'nın, Kuzey Irak'tan döner dönmez, Real Madrid ile temasa geçerek futbol okulu önerisini götürdüğü ve olumlu yanıt aldığı belirtildi. 
Real Madrid'in, İspanya dışında ve ağırlığı Güney Amerika'da bulunan 14 futbol okulu açtığı biliniyor. Bu nedenle İspanyol kulübünün, Kuzey Irak'ta açılacak okula, bu bölgede ilk olması nedeniyle, büyük önem verdiği ifade ediliyor. 


</TEXT>
</DOC>
