<DOC>
<DOCNO> 404320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sonspo14.html </URL>
<DATE> 2005/12/17/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Sivasspor, İstanbulsporlu Cem Can ile anlaştı... 
</HEADLINE>
<TEXT>

     Turkcell Süper Ligi takımlarından Sivasspor'un, İstanbulsporlu Cem Can ile anlaşma sağladığı bildirildi. 
     Sezon başında Brezilyalı Dos Santos Anderson, Fransergio Bastos, İsrailli golcü Pini Felix Balili, Kamerunlu Raymond Kalla ve Avustralyalı kaleci Michael Petkoviç ile çok sayıda genç ve tecrübeli oyuncuyu kadrosuna katan ve aldığı başarılı sonuçlarla ligde üst sıralara yerleşen Sivasspor, ligin ikinci devresi öncesinde kadrosunu güçlendirme çalışmalarına başladı. 
     Ligin ikinci yarısında kadro sıkıntısı yaşamak istemeyen kırmızı-beyazlı ekip, yurtdışı ve yurtiçinde transfer çalışmalarına hız verdi. 
     Genel Menajer Bülent Uygun, AA muhabirine yaptığı açıklamada, İstanbulspor'un orta saha oyuncusu Cem Can ile anlaşma sağladıklarını bildirdi. 
     Cem Can ile 3.5 yıllığına anlaştıklarını ifade eden Uygun, genç oyuncunun kulübü İstanbulspor ile bonservis sorununu çözmeye çalıştıklarını söyledi. 
     Uygun, Cem Can'ın 2-17 Ocak tarihleri arasında Antalya Manavgat'ta yapılacak olan devre arası kampında takımla birlikte çalışmalara başlayacağını kaydetti. 
     
</TEXT>
</DOC>
