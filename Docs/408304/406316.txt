<DOC>
<DOCNO> 406316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/son/sontur18.html </URL>
<DATE> 2005/12/24/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Serpil öğretmenin tecavüzcüsü artık serbest 
</HEADLINE>
<TEXT>

     Ümraniye’de kaçırıp tecavüz ettikleri anaokulu öğretmeni Serpil Yeşilyurt’u öldürdükleri, annesi Hanım Yeşilyurt’u yaraladıkları gerekçesiyle hüküm giyenlerden Savaş Tüblek, Bayrampaşa Cezaevi’nden tahliye oldu. Cezaları 36 yıla düşen katiller, aftan yararlanıp 7 yıl hapisle kurtuldular. 
     Alınan bilgiye göre, Tüblek’in tahliye işlemi bugün yapıldı. Savaş Tüblek, Bayrampaşa Cezaevi’nden öğleden önce tahliye edildi. Ümraniye’de kaçırıp tecavüz ettikleri anaokulu öğretmeni Serpil Yeşilyurt’u öldürdükleri, annesi Hanım Yeşilyurt’u ise yaraladıkları gerekçesiyle hüküm giyen 4 kişinin, yeni TCK’nın yürürlüğe girmesinin ardından yeniden yargılamalarının İstanbul 10. Ağır Ceza Mahkemesi’nde 15 gün önce yapılan ilk duruşmasında, eski infazlarının uygulanmasına karar verilmişti. Buna göre, Savaş Tüblek ve İsmail Çolak ile İsmail Ayvacıoğlu’nun bugün, Serdar Kaçmaz’ın ise 7 Mart 2007’de cezaevinden çıkması gerekiyor. 
     
     DAVANIN GEÇMİŞİ 

     İstanbul 2 No’lu DGM’de yapılan yargılamanın ardından kararı açıklayan mahkeme heyeti, sanıklar İsmail Ayvacıoğlu, Serdar Kaçmaz, İsmail Çolak ve Savaş Tüblek’i önce idam cezasına çarptırmıştı. Sanıkların yaşlarının suç tarihinde küçük olmasını gözönüne alan mahkeme heyeti, bu cezayı, 21 yıl ağır hapis cezasına çevirmişti. 
     Mahkeme heyeti, "Zorla alıkoymak", "Irza geçmek" ve "Gasp" suçlarından da sanıkların suça iştiraklerine göre yasal indirim ve artırım maddelerini uygulayarak, İsmail Ayvacıoğlu ve Savaş Tüblek’i 54’er yıl 8’er ay, Serdar Kaçmaz’ı 57 yıl 8 ay, İsmail Çolak’ı da 40 yıl 8 ay ağır hapis cezasına mahkum etmişti. Ayvacıoğlu ile Savaş Tüblek’in, toplam 75 yıl 8’er ay, Serdar Kaçmaz’ın 78 yıl 8 ay ve İsmail Çolak’ın da 61 yıl 8 ay ağır hapis cezasına çarptırıldığını belirten mahkeme heyeti, aynı türden hürriyeti bağlayıcı cezaların toplamının 36 yılı geçemeyeceğini, bu nedenle sanıkların cezalarının infazının 36 yıl üzerinden yapılacağını kaydetmişti. Rahşan affı olarak bilinen ve "adam öldürme" suçunu da kapsayan aftan yararlanan 4 hükümlünün içerde kalacağı süre 10 yıl kısalmıştı. 
     TCK’daki düzenlemeler nedeniyle geçtiğimiz günlerde İsmail Çolak, İsmail Ayvacıoğlu, Savaş Tüblek, Serdar Kaçmaz İstanbul 10’uncu Ağır Ceza Mahkemesi yeniden yargılanmıştı. Mahkemede hazır bulunan hükümlülerden Kaçmaz ve Tüblek yeni yasadan faydalanmak istediklerini söylemişti. 
     Davaya ilişkin görüşünü açıklayan Cumhuriyet Savcısı Zekeriya Öz, yeni TCK’nın tecavüz, adam öldürme ve yaralama suçlarına daha ağır cezalar getirdiğini belirterek sanıkların eski yasadan cezalandırılarak cezalarının infazının devamını talep etmişti. 
     Mahkeme heyeti sanıklar hakkında eski yasadan verilen cezaların infazına karar vermişti. Bu karara göre İsmail Çolak, İsmail Ayvacıoğlu ve Savaş Tüblek bugün tahliye edildi. 
     
</TEXT>
</DOC>
