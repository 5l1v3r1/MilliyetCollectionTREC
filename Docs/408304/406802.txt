<DOC>
<DOCNO> 406802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sontur51.html </URL>
<DATE> 2005/12/26/ </DATE>
<TIME> 21.35 </TIME>
<AUTHOR>  </AUTHOR>
<HEADLINE>
Eşini, oğlunu ve kayınvalidesini rehin alan şahıs güçlükle ikna edildi 
</HEADLINE>
<TEXT>

     Sivas'ın Suşehri İlçesi'nde, girdiği bunalım sonucu evinde eşini, 5 yaşındaki oğlunu ve kayınvalidesini tabancayla rehin alan kişiyi, İlçe Emniyet Müdürü Hasan Hüseyin Şahin ikna etti. 
     AA muhabirinin aldığı bilgiye göre, 37 yaşındaki S.P., akşam saatlerinde ilçe merkezi Yalnızbağlar Mahallesi Karabayır Sokak'taki tek katlı evinde eşi F.P 29 ve 5 yaşındaki oğlu O.P. ile kayınvalidesi A.D'yi 55 tabancayla rehin aldı. 
     Komşularının ihbarı üzerine evin etrafına çok sayıda polis ve sağlık ekibi sevk edildi. 
     Kapısını kilitlediği evin penceresinden elindeki silahı göstererek, kendisini ve ailesini öldüreceğini söyleyen S.P, telefonda görüştüğü yakınlarına ise ailevi nedenlerden dolayı bu duruma düştüğünü, haklarını helal etmelerini istediğini belirtti. 
     Bir süre polis ekiplerine direnen S.P, olay yerine gelen İlçe Emniyet Müdürü Hasan Hüseyin Şahin ile evin kapısını açarak içeride görüştü. S.P., yaklaşık 1 saat süren ikna çalışmaları sonucu ruhsatsız tabancasını Emniyet Müdürü Şahin'e vererek, teslim oldu. 
     Ekipler tarafından Emniyet Müdürlüğü'ne götürülen S.P, daha sonra tedavi edilmek üzere polis gözetiminde Suşehri Devlet Hastanesi'ne kaldırıldı. 
     İşsiz olduğu, evi de Suşehri Sosyal Yardımlaşma ve Dayanışma Vakfı tarafından yaptırıldığı bildirilen S.P'nin, 3 yıl önce de İlçe Hükümet Konağı önünde, 12 yaşındaki diğer oğlu C.P'yi bıçakla rehin aldığı, daha sonra polis ekiplerince ikna edildiği kaydedildi. 
     
</TEXT>
</DOC>
