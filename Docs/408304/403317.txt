<DOC>
<DOCNO> 403317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sondun23.html </URL>
<DATE> 2005/12/14/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Güney Asya'da hala 1.5 milyon kişi evsiz 
</HEADLINE>
<TEXT>

     Hint Okyanusu'nda 216 bin kişinin ölümüne neden olan deprem ve tsunami felaketinin üzerinden bir yıl geçmesine rağmen, yaklaşık 1,5 milyon kişi hala geçici barınaklarda yaşıyor. 
     Uluslararası yardım örgütü Oxfam'ın raporunda, 26 Aralık 2004'te meydana gelen deprem ve ardından kıyıları vuran dev dalgaların evsiz bıraktığı 1,8 milyon kişinin sadece yüzde 20'sine daimi konut sağlanabildiği, diğer felaketzedelerin yaşamlarını, çadır, baraka ve diğer geçici sığınaklarda sürdürdüğü belirtildi. 
     Raporda, felaketten sonra kurtarma ve arama çalışmalarının muntazam olduğu, ancak yeni yerleşim birimlerinin inşasının zaman alacağı kaydedildi. 
     Felaketin açtığı yaraların, insanları geçici sığınaklardan çıkarma çabalarını engellediği ifade edilen raporda, Açe'de 120 bin kişinin yaşadığı yerleşim bölgesinin sular altında kaldığı hatırlatıldı. 
     Oxfam, ülke yetkililerinden aldığı bilgiler doğrultusunda, Endonezya'da asgari 80 bin daimi sığınaktan 18 bin 149'unun tamamlandığını, Sri Lanka'da ihtiyaç duyulan 78 bin evden 5 bininin inşa edildiğini ve Hindistan'da planlanan 130 bin konuttan sadece bininin yapıldığını belirtti. 
     Dev dalgaların en büyük zararı verdiği Endonezya, Sri Lanka ve Hindistan'da felaketzedelere daimi ev tahsis edilmesinde önde gelen engelleyici faktörler, yapı malzemesinin yetersizliği, hükümetlerin kararsızlığı, toprak üzerindeki hak tartışmaları ve ulaşımda zorluklar olarak gösterildi. 
     
</TEXT>
</DOC>
