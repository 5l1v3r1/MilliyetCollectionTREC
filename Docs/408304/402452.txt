<DOC>
<DOCNO> 402452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/spor/yozer.html </URL>
<DATE> 2005/12/11/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Pardon Iliç 
</HEADLINE>
<TEXT>



Maçın hakkı, hakkı olana gitti. 90 dakikanın her anında oyundan hiç kopmadan, hep konsantre olan, iki kez geride kalmasına rağmen hiç yılmayan, savunma ve hücum yapmasını bilen Galatasaray kesinlikle üç puanı en çok isteyen taraftı. 
Oysa maçın gelişimine baktığınız zaman tüm avantajlar Beşiktaş'tan yana gözüküyordu. Hiç beklemediği anda gole kavuşan Beşiktaş, rakip bölgede istediği kadar boş alan bulma şansına sahipti. Ancak Galatasaray'ın daha oturmuş hali ve hırsı ile birleştirdiği fizik güç mücadelesi, Beşiktaş'ın bu avantajını ortaya koyamamasına neden oldu. 
Elbette Beşiktaş'ın hali vakti eskiye oranla daha da yerindeydi. Ancak bir türlü oturamamış olmanın sıkıntısını yaşadı. Üstelik fizik ve kondisyon açısından Galatasaray'ın bir hayli gerisindeydi. Maç boyunca rakibin bu artılarına teslim olması bunu gösteriyordu. 
Tabii ki, Galatasaray'ın dün üç puan savaşında önde gelen isimler vardı. Bir kere Iliç ile Saidou'yu ayrı koymak lazım. Her ikisi de Galatasaray inatçılığının baş aktörleriydi. Iliç sadece golleri attığı bölümlerde değil ilk yarıda da takımını motive eden ve tüm organizasyonlarını düzenleyen önemli isimdi. İkinci goldeki takipçiliği ise onun golcü özelliğinin de ön plana çıkmasına neden oldu. Onun için bir kere "Bırakın hemen gitsin" diye yazmıştım. Adamı böyle ters köşe yaparlar. Hep sabır diyoruz, ama kendimiz bu sabrı Iliç'e çok gördük. Nasıl her zaman yazdığımızın yanında oluyorsak, hata yaptığımız zaman da özür dilemesini biliriz. Umarım hep böyle devam eder. 
Bir de Saidou. Bir ara kaç tane Saidou oynuyor diye merak ettim. Bir ara bizim önümüzden hücum yapıyordu. Gözü kırpma süresi içinde bir baktık karşı tribünün önünde mücadele ediyor. Ve Saidou'ya ilk yarıdaki Sabri'yi, Cihan'ı, savunma da Song'u da eklemek lazım. 
Galatasaray çok da yeterli olmayan kadrosuna, yönetimine ve hatta inancını yitirmiş seyircisine rağmen, bu mücadeleyi sahada sergileyebiliyorsa, futbolcuları tek tek kutlamak gerekiyor. 


</TEXT>
</DOC>
