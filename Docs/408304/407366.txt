<DOC>
<DOCNO> 407366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sonspo10.html </URL>
<DATE> 2005/12/28/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Antrenör şiddeti, kulübü ihraç noktasına getirdi... 
</HEADLINE>
<TEXT>

     Hakan Kibar 

Yetkililer futbol sahalarındaki şiddetin önüne geçmeye çalışılırken, salondaki şiddet eylemleri nedeniyle bir hentbol kulübünün ligden ihraç edilmesi için Hentbol Federasyonu yasal süreç başlattı. 
     Sivas’ta, 25 Aralık Pazar günü yapılan Sivas Cumhuriyet Üniversitesi-Ordu Hentbol İhtisas Spor Kulübü Birinci Lig 4. Grup maçı sonrasında, konuk ekibin oyuncuları ve eski antrenörü Ercan Akman salonda olay çıkardı. Karşılaşmanın gözlemcisi A.Kadir Altunsoy, hakemler Zafer Korkmaz ve Şahin Güler meydana gelen olayları raporlarına yazarak federasyona gönderdi. 
     Gözlemci ve hakem raporlarında, Ordu Hentbol İhtisas Spor Kulübü oyuncularından Aykut Altuntaş’ın tribünlere çıkarak seyircilere yumruk attığı, Onur Yüksel’in hakemlerden Şahin Güler’e saldırarak, kafasını salon kapısının camına vurduğu ve başını camdan dışarıya çıkardığı, ayrıca hakeme yumruk attığı, bir başka oyuncu Ahmet Köksal’ın da yerde yatan Güler’e tekme vurduğu belirtildi. 
     Raporda ayrıca, antrenörlük belgesi elinden alınan takımın eski antrenörü Ercan Akman’ın hakem odasının kapısına gelerek, tehdit ve küfürler ettiği, ayrıntılı bir şekilde yer aldı. 
     Oyunculardan Ahmet Köksal’ın, evsahibi ekip oyuncularına dönerek, "Siz Ordu’dan geçmeyin. Eğer geçerseniz, sizi yaşatmayacağım" tehditinde bulunduğu da gözlemcinin raporuna yazıldı. 
     Olaylar sonrasında hakemlerden Şahin Güler doktor kontrolünden geçirilmek üzere hastaneye götürüldü. 
     
     AKMAN’IN İLK VUKUATI DEĞİL 
     Ordu Hentbol İhtisas Spor Kulübü’nün eski antrenörü olan Ercan Akman’ın Sivas’ta karıştığı olayların ilk olmadığı, daha önce karıştığı eylemler nedeniyle toplam 1 yıl 8 ay 29 gün hak mahrumiyeti cezası aldığı bildirildi. 
     Akman’ın antrenörlük belgesi ve il temsilciliği görevi, 5 Ağustos 2005 tarihinde federasyonun, genel müdürlüğü makamına gönderdiği yazıyla elinden alındı. 
     Antrenör Eğitim Yönetmeliği’nin 16. maddesinde "07.01.1993 tarih ve 21458 sayılı Resmi Gazetede yayımlanarak yürürlüğe giren Gençlik ve Spor Genel Müdürlüğü GSGM Amatör Spor Dalları Ceza Yönetmeliği’ne göre 3 yıl içinde bir defada 6 aydan fazla veya 3 yıl içinde toplam 1 yıldan fazla ceza alan antrenörlerin lisansları federasyonun teklifi, genel müdürlük makamının oluru ile süresiz olarak geçersiz sayılır" hükmü ile Akman’ın antrenörlük belgesi iptal edildi. Aynı yazıyla belirtilen nedenlerle il temsilciliği görevi de son buldu. 
     
     BAŞKAN CENGİZ DE BIKTI 
     Hentbol Federasyonu Başkanı Tarık Cengiz de, Ordu Hentbol İhtisas Spor Kulübü ve eski antrenörü Ercan Akman’ın çıkardığı olaylardan bıktığını ve kulübün ligden ihracı için yasal işlemleri başlattığını söyledi. 
     Cengiz, AA muhabirine yaptığı açıklamada, Sivas’taki olayların ilk olmadığını belirterek, "Bu Ercan Akman’ın çıkardığı ilk olay değil. Daha önce de meydana gelen şiddet eylemleri için ceza aldı. Ancak Sivas’ta benim hakemlerimi dövdü. Hiçbir hakemim Ordu’ya maça gitmek istemiyor. Çünkü aynı olaylar Ordu’da daha fazlasıyla yaşanıyor. Bu nedenlerle kulübü ligden ihraç etmek için yasal işlemlere başladık" diye konuştu. 
     
</TEXT>
</DOC>
