<DOC>
<DOCNO> 404664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sondun30.html </URL>
<DATE> 2005/12/19/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Moskova'da faşizme karşı yürüyüş 
</HEADLINE>
<TEXT>

     Rusya'nın başkenti Moskova'da bazı muhalefet partileri ve sivil toplum örgütlerinin düzenlediği ''Anti-Faşist'' yürüyüşüne bin 500 kişi katıldı. 
     Turgenyevskaya Meydanı'ndan başlayan yürüyüş, Lubyanka Meydanı'ndaki Stalin Sürgünleri Kurbanları'nın anıtının önünde son bulurken, göstericiler burada faşizmi lanetleyen sloganlar attılar. 
     Protestoculardan bazıları aşırı milliyetçi Rodina Partisi lideri Dimitri Rogozin, Liberal Demokrat Parti Başkanı Vladimir Jirinovski ve aşırı milliyetçi politikaları nedeniyle yasaklanan Rusya Milliyetçi Birliği lideri Aleksandır Barkaşov'un fotoğraflarının Gamalı Haç ile birlikte kullanıldığı pankartlar taşıdı. 
     Özellikle kasım ayında Moskova'da aşırı milliyetçi birliklerin yürüyüşüne karşı çıkan protestocular, ''Faşizm Moskova'dan Geçemez'' sloganları attılar. Sosyalist devrimin 88. yıldönümünün kutlandığı 7 kasımda, yaklaşık 3 bin milliyetçi aynı meydanda ''Rusya Ruslarındır'' şeklinde slogan atarak yürümüştü. 
     Aşırı milliyetçilerin bu gösterisinin ardından Moskova Belediye Başkanlığı'na başvuran demokrat birlikler ve sivil toplum örgütleri, ''Anti-faşist mitingi'' düzenlemek için izin istemişler, ancak belediye kendilerine izin vermemişti. Moskova yönetimi, artan baskılar karşısında dün mitingin yapılabilmesi için izin vermek zorunda kalmıştı. 
     Protesto gösterisinde konuşan dünya satranç şampiyonu ve yeni politikacı Harri Kasparov, ''İyi ki bugün Moskova'da karlı bir hava ve ayaz var. Çünkü Sovyet askerleri, bunun gibi ayaz ve karlı bir kış ayında Nazi faşistlerini Moskova etrafında basarak geri dönmeye mecbur etmişlerdi'' dedi. 
     ''Ne yazık ki bugün o insanların torunları, kollarına Hitler'in gamalı haçını takarak Moskova'da yürüyorlar'' diyen Kasparov, ''Bu, faşizmi yenen bir devlet için rezalettir. Bu faşist yürüyüşleri destekleyen devlet için rezalettir. Rusya'da faşizme yol vermeyiz'' diye konuştu. İkinci Dünya Savaşı'nda 10 milyondan fazla vatandaşını Nazi Almanya'sına karşı savaşta kaybeden Rusya'da, Hitler'in doğum gününde özellikle esmer tenli yabancılar, dazlakların saldırıları yüzünden evlerinden çıkmamaya ve özellikle metrolara binmemeye dikkat ediyor. 
     
</TEXT>
</DOC>
