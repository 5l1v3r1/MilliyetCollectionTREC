<DOC>
<DOCNO> 405130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sontur15.html </URL>
<DATE> 2005/12/20/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Tüketim alışkanlıklarımız değişiyor 
</HEADLINE>
<TEXT>

     Konya’da yapılan bir araştırma, 1994 yılından 2003 yılına kadar gıda, konut ve eşya harcamalarının toplam harcama içindeki payı düşerken, eğlence ulaşım ve eğitim giderlerinin arttığını ortaya koydu. 
     Selçuk Üniversitesi İktisadi ve İdari Bilimler Fakültesi İktisat Bölümü Öğretim Görevlisi Dr. Zekeriya Mızrak, tüketim harcamaları ve ortalama bütçe payları konusunda bir araştırma yaptı. 
     DİE’nin araştırmalarından alınan bilgiler ve veriler doğrultusunda yapılan çalışmaya katılan kişilerin işi, eğitimi, harcamaları ve eğitimine kadar tüm özellikleri incelenerek kayıt altına alındı. 
     Araştırma sonucunda, gıda giderlerinin toplam harcamalar içinde en fazla payı aldığının belirlendiğini vurgulayan Mızrak, 1994 yılında toplam bütçe içindeki payı yüzde 41.1 olan gıda harcamalarının, 2003 yılına gelindiğinde yüzde 39.7’ye gerilediğinin görüldüğünü söyledi. 
     Aynı şekilde konut giderlerinin yüzde 25.1’den yüzde 21.3’e, eşya harcamalarının yüzde 6.2’den yüzde 5’e ve sağlık harcamalarının ise yüzde 2.5’ten yüzde 2.1’e düştüğünü vurgulayan Mızrak, şunları kaydetti 
     "Buna karşın, giyim harcamaları yüzde 8.9’dan yüzde 11.1’e, ulaştırma harcamaları yüzde 5.6’dan 7.3’e, eğlence yüzde 1.2’den 2.2’ye, eğitim giderleri ise yüzde 0.8’den 2.8’e çıktı. Gıda ve konut 
     giderlerinin toplam harcama içindeki payının düşmesi, refah düzeyinin arttığını gösteriyor. Gelişmekte olan ülkelerde tüketim harcama kalıpları ile ilgili yapılan çalışmalarda gıda ve konut, zorunlu mal kategorisine alınmaktadır. Bu durumda gıda ve konuta ayrılan payın azalması, refah seviyesinin yükseldiğini gösteriyor." Mızrak, ayrıca özel okulların sayısının giderek artmasının eğitime ayrılan payın yükseldiğini açıkça gösterdiğini ifade ederek, şöyle dedi "Dış görünüşe gösterilen özenin artması, giyim payının yükselmesine, eğlence mekanlarının farklı yöntemlerle tüketiciyi kendisine çekmesi de eğlence giderlerinin artmasına yol açtı. Ayrıca trafikteki otomobil sayısının 9 yıllık sürede oldukça fazla artması da ulaşıma ayrılan payı etkiledi." Bu rakamların doğrudan refah düzeyinin yükselmesiyle ilişkilendirilebileceğini belirten Mızrak, ailelerin kazancının artmasıyla da tüketim alışkanlıklarının değişebildiğini sözlerine ekledi. 
     
</TEXT>
</DOC>
