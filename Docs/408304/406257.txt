<DOC>
<DOCNO> 406257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/son/soneko08.html </URL>
<DATE> 2005/12/24/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
BM bütçesi için süren tartışmalarda ABD'nin istediği oldu... 
</HEADLINE>
<TEXT>

     Birleşmiş Milletler'in BM bütçesi için süren tartışmalarda ABD'nin istediği oldu. 
     Örgütün New York'taki merkezinde 191 üye ülke arasında varılan anlaşmayla kuruluşun gelecek iki yıl için bütçesi 3.8 milyar dolar olarak belirlendi. 
     Ancak, dün geç saatlerde alınan kararda, ABD'nin ısrarıyla BM yönetimine bir harcama tavanı getirildi. Buna göre, Genel Sekreter Kofi Annan, 2006 yılının ilk 6 ayı için ayrılan 950 milyon dolarlık bütçe diliminin harcanmasından sonra, BM çalışanlarının maaşlarının ödenmesi için gereken fonların serbest bırakılması için genel kuruldan yetki istemek zorunda olacak. 
     Getirilen harcama tavanı ve daha sonraki harcamaların genel kurul onayına bağlanması, BM içinde başını ABD'nin çektiği zengin ülkelerin istediği idari ve mali reformların gerçekleşmesi için bir güvence mekanizması sayılıyor. 
     İhtiyaç duyulacak yeni fonların serbest bırakılmasını reformların gerçekleşmesi şartına bağlayan zengin ülkeler, bu sayede örgütün daha yoksul üyelerini bu yönde zorlama olanağı bulacak. 
     
</TEXT>
</DOC>
