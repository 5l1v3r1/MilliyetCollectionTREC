<DOC>
<DOCNO> 405783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sontur20.html </URL>
<DATE> 2005/12/22/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Asgari ücrete tepkiler... 
</HEADLINE>
<TEXT>

     Türk-İş Yönetim Kurulu, Asgari Ücret Tespit Komisyonu’nun belirlediği yeni asgari ücretin, insanca yaşam düzeyinin çok altında olduğunu belirtti. 
     Yönetim kurulundan yapılan yazılı açıklamada, asgari ücretin, insanın yaşaması, varlığını sürdürmesi, insan onurunun gerektirdiği yaşam düzeyini sağlaması için gerekli gelir olduğuna işaret edildi. 
     Temel insan haklarının güvencesi altında bir sosyal hak niteliğindeki asgari ücretin, piyasa kurallarına bırakılamayacak değerde olduğu vurgulanan açıklamada, asgari ücret uygulamasının temel nedeninin, emek sömürüsünü önlemek, düşük ücret temelinde sürdürülecek haksız rekabet ortamını ortadan kaldırmak olduğu ifade edildi. 
     Açıklamada, asgari ücretin, "sosyal ücret kavramına yaraşır, insanca yaşama düzeyini sağlayacak, gelir dağılımındaki adaletsizliği ve yoksulluğu azaltacak, çalışanların istismarını önleyecek düzeyde" belirlenebilmesinin temel alınması gerektiği kaydedildi. 
     Türkiye’de bazı kesimlerin, yatırımları, istihdamı artırmanın önündeki engel olarak işgücü maliyetinin yüksekliğini ileri sürmesinin ve asgari ücret artışını sınırlandırması yönündeki taleplerinin, ülke gerçekleri ve bilimsel doğrularla bağdaşmadığı belirtilen açıklamada, şu görüşlere yer verildi 
     "Ülkemizde, istihdam vergisine dönüşen ücretler üzerindeki ilave yükler düşürülmeli ve AB ülkeleri düzeyine getirilmelidir. Hükümet, asgari ücretten vergi alınmaması yönünde sosyal kesimler arasında oluşan görüş birliğini dikkate alarak bu konuda yeni bir düzenleme yapmak yerine, sermaye kesiminin vergi yükünü daha da düşüren düzenlemeler yapmaktadır. 
     Asgari ücret tespitinde, işçilerin ailesiyle birlikte değerlendirilmesi gerektiğini dikkate almayan yaklaşım hatalı olmuştur. İşçinin ailesinin ve Türkiye İstatistik Kurumu’nun verilerinin hesaplamalarda dikkate alınmaması sonucu asgari ücret eksik ve yetersiz olarak belirlenirken, bu tutardan ayrıca kesinti yapılması nedeniyle asgari ücret ’sefalet ücretine’ dönüşmektedir. 
     Asgari ücretin düzeyi dikkate alındığında yapılan artış fazla bir anlam taşımamaktadır. Çalışanlar işsiz kalmak ya da düşük ücrete razı olmakla karşı karşıya bırakılmaktadır. Belirlenen asgari ücret düzeyi yetersiz ve ülkenin bugünkü koşullarında insan onuruna yaraşır bir yaşam düzeyi sağlamaktan uzak kalmıştır." 
     
     "HARÇLIK KADAR MAAŞ" 
     Memur-Sen Genel Başkanı Ahmet Aksu, yaptığı yazılı açıklamada, asgari ücret artış oranının komik olduğunu ifade etti. 
     "Zenginlerin kedi ve köpeklerine aldıkları ithal mamalara yapılan masrafın, asgari ücretliye verilen zamdan daha fazla olduğunu" savunan Aksu, işverenlerin sadece kendi karlarını düşündüklerini öne sürerek, "Açıklanan rakam, bugün bir işverenin yediği yemek ve garsona bıraktığı bahşiş tutarından daha azdır. Asgari ücretli, bir işverenin çocuğuna verdiği harçlık kadar bile maaş almıyor" dedi. 
     Türkiye’nin, asgari ücretten yapılan kesintiler ve asgari ücret üzerindeki vergilerin yüksekliği bakımından OECD üyesi ülkelerin başında geldiğine dikkati çeken Aksu, bir asgari ücretlinin, memur ve sanayiciden daha fazla oranda vergi ödediğini belirtti. Aksu, "Hükümet yeni istihdam politikaları geliştirmeli ve asgari ücretliden aldığı vergiyi hiç almamalıdır" dedi. 
     
     "KOMİSYON YENİDEN TOPLANMALI" 
     Bağımsız Kamu Görevlileri Sendikaları Konfederasyonu Genel Başkanı Resul Akay da, yaptığı yazılı açıklamada 2006 yılı için asgari ücrete yapılan 30 YTL tutarındaki artışın, günlük 1 YTL’ye karşılık geldiğini kaydetti. 
     Bu artışın bir tüp parasını dahi karşılamadığını dile getiren Akay, yapılan artışla asgari ücretlinin açlığa ve sefalete mahkum edildiğini ifade etti. 
     Akay, 380 YTL’lik asgari ücretin bir kişinin bile temel ihtiyaçlarını karşılamaktan uzak olduğunu savunarak, Asgari Ücret Tespit Komisyonu’nun 4 kişilik bir ailenin asgari düzeyde yaşayabileceği ücreti belirlemek üzere yeniden toplanması gerektiğini öne sürdü. 
     
</TEXT>
</DOC>
