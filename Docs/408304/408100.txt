<DOC>
<DOCNO> 408100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/dunya/axdun01.html </URL>
<DATE> 2005/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'yi AB'ye yeni kuşak alacak 
</HEADLINE>
<TEXT>


AB'nin yeni dönem başkanı Avusturya'nın Cumhurbaşkanı Fischer, genişlemeyle ilgili yapılacak işlerin sonraki kuşağa kaldığını söyledi 

VİYANA AA 


Avusturya Cumhurbaşkanı Heinz Fischer ve Başbakan Wolfgang Schüssel, Türkiye - Avrupa Birliği AB ilişkilerinin geleceği konusunda umutsuz açıklamalarda bulundular. Ülkenin resmi gazetesi niteliğindeki Wienerzeitung'a demeç veren Fischer, "AB'nin sınırsız şekilde genişletilemeyeceğini" söyledi. Fischer, Türkiye'nin AB üyeliği konusunda ise, "Türkiye ile ucu açık bir müzakere sürecine başlanmasına karar verildi. Dürüstçe söylemek gerekirse bugün bundan başka bir karar alınamaz. Daha fazlasını bundan sonraki politikacı kuşağı yapmalı" dedi. 

Günün birinde 
Fischer, "Günün birinde Ukrayna, Moldova veya Beyaz Rusya'nın da AB üyesi olabileceğini düşünebiliyor musunuz " sorusuna karşılık şöyle konuştu "Benim görev yaptığım sürede düşünemiyorum. Türkiye ile ucu açık müzakere sürecine başlanması, Romanya ve Bulgaristan'ın yakında Birlik'e katılmaları, Hırvatistan'dan Bosna ve Arnavutluk'a kadar Balkan ülkelerine Avrupa perspektifi verilmesi gerektiği, bu yüzden bunların da orta vadeli AB adayları olduğu yolunda kararlar alındı. Dürüst olmak gerekirse bugün bundan başka bir karar alınamaz. Onu, bundan sonraki politikacı kuşağı yapmalı." 

Schüssel Sonucu kimse bilemez 
Yarından itibaren AB dönem başkanlığını üstlenecek Avusturya'nın Başbakanı Wolfgang Schüssel de, "Türkiye ile AB arasında yapılacak müzakerelerin sonucunun ne olacağını kimsenin bilmediğini" söyledi. ORF Radyosu'na dün verdiği demeçte, AB'nin genişlemesinin ülkeden ülkeye değiştiğini belirten Schüssel, "Hırvatistan'ın üyeliğine Avusturyalılar çok olumlu bakıyor. Herkes Hırvatistan'ın bir Avrupa ülkesi olduğunu kabul ediyor. Türkiye ise özel bir vaka. Avusturya'nın da girişimleriyle Türkiye ile tümüyle yeni bir müzakere yöntemi uygulanacak" dedi. 


</TEXT>
</DOC>
