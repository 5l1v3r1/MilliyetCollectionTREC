<DOC>
<DOCNO> 407573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sondun21.html </URL>
<DATE> 2005/12/29/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Avusturya, porno posterleri kaldırmayacak 
</HEADLINE>
<TEXT>

     Avusturya'da hükümet fonlarıyla yapılan pornografik posterler ülkeyi karıştırdı. Posterler ünlü liderleri grup seks yaparken gösteriyor. 
     'Europart' adlı bir sanat projesi kapsamında başkent Viyana'da 400 noktada sergilenen posterler, İngiltere Kraliçesi Elizabeth, ABD Başkanı George Bush ve Fransa Cumhurbaşkanı Jacques Chirac'ı grup seks yaparken gösteriyor. 
     
     TARTIŞILIYOR... 

     Avusturya'da, Viyana'nın AB dönem başkanlığı için, "euroPART" isimli sanatçı grubu tarafından hazırlanan ve bazıları müstehcen bulunan afişler tartışma yarattı. 
     Başkent Viyana'da, 400 ışıklı panoda gösterilen, birlik ülkelerinden 75 sanatçının hazırladığı 150 afiş arasında özellikle ABD Başkanı George Bush, İngiltere Kraliçesi 2. Elizabeth ve Fransa Cumhurbaşkanı Jacques Chirac'ın karikatürize edildiği afiş pornografik olduğu gerekçesiyle sert tepki aldı. 
     Tartışmaya neden olan afişleri "zevksiz" bulan Başbakan Wolfgang Schüssel'in ise resimlerin panolardan indirilmesi için girişimde bulunmayacağı açıklandı. 
     Başbakanlık sözcüsü Heidi Glück, Kronen gazetesinin, "Schüssel'in pornografik afişleri toplatacağı" haberini yalanlayarak, "bağımsız bir sanat projesi olduğu için Başbakanın afişleri yasaklayamayacağını" söyledi. 
     Glück, Schüssel'in ancak projenin sorumlularına, müstehcen afişleri kaldırmaları yönünde çağrıda bulunabildiğini, henüz bu çağrıya da cevap gelmediğini belirtti. 
     Sözcü ayrıca, Avusturya'nın bağımsızlık yıldönümü nedeniyle de bir afiş projesi hazırlayan "euroPART" sanatçı grubunun Başbakanlık bütçesinden bu yıl bir milyon avro destek aldığını, "AB dönem başkanlığı için hazırlanan afişler içinse para ödenmeyeceğini" söyledi. 
     Bu arada, proje sorumluları Wolfgang Lorenz ve Georg Springer, afişlerin pornografik olduğu eleştirilerini reddettiler. 
     
</TEXT>
</DOC>
