<DOC>
<DOCNO> 404293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/soneko21.html </URL>
<DATE> 2005/12/17/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
İhracatçılar, Uludağ'da biraraya geldi... 
</HEADLINE>
<TEXT>

     Türk dış ticaretine yön veren ihracatçı birliklerinin genel sekreterleri Uludağ'da bir araya gelerek, 2005 yılının değerlendirmesini yaptılar. 
     Uludağ İhracatçı Birlikleri'nden UİB yapılan yazılı açıklamada, UİB Genel Sekreteri İbrahim Okur'un ev sahipliğinde, Uludağ Kar Otel'de düzenlenen basına kapalı toplantıya 13 birliğin genel sekreterlerinin katıldığı bildirildi. 
     Türkiye bazında 2005 yılında yapılan ihracat rakamlarının ve uygulamalarının ele alındığı toplantıda, 2005 yılının son aylarında ihracat rakamlarında yaşanan düşüşün nedenlerinin ve 2006 yılında uygulanacak kararlarla, ihracatı teşvik edecek önlemlerin tartışıldığı kaydedildi. 
     Toplantının öğleden sonraki bölümüne Dış Ticaret Müsteşarlığı DTM İhracat Genel Müdürü Ali Boğa, İhracat Genel Müdür Yardımcısı İbrahim Şenel ve Daire Başkanı Bülent Tuncer'in de katıldığına işaret edilen açıklamada, DTM yetkililerinin katıldığı bölümde, ihracatçı birliklerinin genel sekreterlerinin uygulamalarda karşılaşılan sıkıntıları dile getirdikleri, yeni düzenlemelerle, birlikler arasındaki koordinasyonun ve işbirliğinin daha rantabl hale getirilmesini istedikleri vurgulandı. 
     UİB Genel Sekreteri İbrahim Okur da, Türk ihracatının Uludağ'da masaya yatırıldığını, toplantının son derece yararlı olduğunu belirterek, toplantıda Türk dış ticareti açısından hayırlı kararlar alındığını, ayrıca birliklerin genel sekreterlerinin 3 ayda bir birlik merkezlerinin bulunduğu illerde bir araya gelmelerinin kararlaştırıldığını söyledi. 
     
</TEXT>
</DOC>
