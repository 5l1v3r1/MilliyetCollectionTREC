<DOC>
<DOCNO> 405483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sontur39.html </URL>
<DATE> 2005/12/21/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Topkapı Sarayı'ndan çalınan eserler, cami avlusunda bulundu 
</HEADLINE>
<TEXT>

     Topkapı Sarayı Müzesi’nin depo olarak kullanılan bölümünden yaklaşık 6 ay önce çalınan 8 adet eser, 2 çanta içinde Fatih’te bir caminin avlusuna bırakılmış olarak bulundu. 
     Fatih Hüsam Bey Tezgahçılar Camii’nin avlusunda fark edilen 2 adet çanta, imam ve cemaat tarafından polise bildirildi. Olay yerine gelen polislerce açılan çantalarda, tarihi eser olabileceği düşünülen bazı parçalar ile üzerinde bu eserlerin sahibine teslim edilmesini isteyen bir not buldu. 
     Bunun üzerine Şehit Tevfik Erciyes Polis Merkezi’ne götürülen eserler, polis merkezine çağırılan uzmanlar tarafından da incelendi. 
     Yapılan incelemeler sonucu eserlerin, 27 Haziran 2005 tarihinde Kültür ve Turizm İl Müdürlüğü’ne bağlı Topkapı Sarayı Müzesi’nin depo olarak kullanılan ve hizmete kapalı tutulan Bağdat Köşkü’nün arkasındaki "Kavuk Odası"ndan çalınan ve 3. derecede öneme haiz yazı zemini aşınmış harap durumdaki I. Mahmud’un tuğrası, harap durumda 2 adet şal, çerçevesi ve camı kırık olan 1 adet tuğralı levha, Fetih Suresi’nden bir ayetin tuğra şeklinde yazıldığı, çerçevesi çürümeden dolayı kırık, kenarındaki usta adı kopmuş, zemininde solma ve lekeler bulunan 1 adet tuğralı levha, ahşap çerçevesinde yer yer kurtlanmalar olan kağıt üzerine I. Abdulhamit’in tuğrası, kağıt üzerine yazılmış harap durumdaki 1 adet tuğra ve ahşap üzerine yapılan harap durumda 1 adet tuğra olduğu anlaşıldı. 
     Bu eserler daha sonra, üzerlerinde gerekli delil incelemeleri yapılmak üzere Olay Yeri İnceleme Şube Müdürlüğü’ne götürüldü. 
     
</TEXT>
</DOC>
