<DOC>
<DOCNO> 400512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/sontur11.html </URL>
<DATE> 2005/12/04/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
İstanbul'dan ilk hacı kafilesi yola çıktı 
</HEADLINE>
<TEXT>

     İstanbul'dan kutsal topraklara gidecek hacı adaylarından 420 kişilik ilk kafile uçakla yola çıktı. 
     Hac ibadetlerini yerine getirmek için Suudi Arabistan'a gidecek hacı adayları için Atatürk Havalimanı'nda uğurlama töreni düzenlendi. 
     İstanbul Müftüsü Mustafa Çağrıcı, törende yaptığı konuşmada, hacı adaylarının, yolculuğun ilk aşamasından itibaren ibadet atmosferine girdiklerini belirterek, ''Haccın gerektirdiği her türlü vazifeleri itinayla yerine getireceğinize inanıyoruz'' dedi. 
     Haccın ihrama girmek ve şeytan taşlamak gibi çeşitli esasları olduğunu anlatan Çağrıcı, ''Bir de haccın ahlaki manevi şartları vardır ki bunlar da diğerleri kadar önemlidir'' diye konuştu. 
     Bir ayette hac vecibesini yerine getirecek insanların birbirlerine saygı göstermesi, hakaret etmemesi, kötü söz söylememesi gerektiğinin ifade edildiğini hatırlatan Çağrıcı, ''Onun için eminim ki bir Müslüman şuuru içerisinde son derece nazik, son derece saygılı ve son derece saygıdeğer birer hacı olarak bu görevi ifa edeceksiniz'' dedi. 
     Hac Dairesi Başkanı Seyfettin Ersoy da hac yolculuğuna kendisinin ''aşk yolculuğu'' dediğini anlatarak, ''Sizin gibi Anadolu'ndan 10 binlerce hacı adayı, 17 havalimanından 1 ay süreyle Suudi Arabistan'a seyahat edecek'' diye konuştu. 
     Ersoy, Hacı adaylarının 13 Ocak tarihinde başlayacak dönüşlerinin 14 Şubat'ta tamamlanacağını bildirdi. 
     İstanbul Büşükşehir Belediye Başkanı Kadir Topbaş ise hacı adaylarının özellikle davranış biçimlerine hassasiyet göstermeleri gerektiğini ifade ederek, adayların birbirine olan ilgi ve desteğinin Türk milletine yakışan bir davranışta olacağına inandığını söyledi. 
     İstanbul Vali Yardımcısı Ergün Güngör de İstanbul'dan 20 bin hacı adayını uğurlayacaklarını kaydetti. Tören sonrası, Vali Yardımcısı Güngör, Büyükşehir Belediye Başkanı Topbaş, Müftü Çağrıcı ile Hac Dairesi Başkanı Ersoy hacı adaylarını uğurladılar. 
     Suudi Arabistan'a hareket etmeden önce yakınlarıyla vedalaşan bazı hacı adaylarının yakınları gözyaşları tutamadı. 
     Törenin ardından 420 hacı adayı, Suudi Arabistan Havayolları'na ait bir uçakla Medine'ye hareket etti. 
     
</TEXT>
</DOC>
