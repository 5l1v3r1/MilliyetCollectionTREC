<DOC>
<DOCNO> 405032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/soneko34.html </URL>
<DATE> 2005/12/20/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Migros'tan Rusya'da ikinci açılış... 
</HEADLINE>
<TEXT>

     Şah Tanyeri AA 

Koç Holding Şeref Başkanı Rahmi Koç, Rusya Federasyonu'nda ortakları Şarık Tara ile birlikte bugüne kadar 450 milyon dolar tutarında yatırım yaptıklarını, 2006-2007 yıllarında 200 milyon dolar daha yatırım yapmayı planladıklarını bildirdi. 
     Koç Topluluğu şirketlerinden Migros ile Enka'nın ortaklığı Rusya'daki Ramstore'ların sayısı, alışveriş merkezi Sevastopolsky ile 50'ye çıktı. St. Petersburg'tan sonra Moskova'da 40 milyon dolarlık yatırımla gerçekleşen alışveriş merkezi törenle açıldı. 
     Koç Holding Şeref Başkanı Rahmi Koç, törende yaptığı konuşmada, yaklaşık 8 yıldır her yıl Moskova'ya geldiğini, gördüğü değişim, dinamizm, ilerleme ve istikrarın kendisini çok etkilediğini söyledi. 
     1997'de Rusya'da ilk mağazalarını açtıklarını anımsatan Koç, şunları kaydetti 
     ''1997'de ilk mağazamızı açtık. Bugün 50.'sini açıyoruz. Moskova'dan diğer şehirlere süratle yayılıyoruz. 
     Geçirdiğimiz 8 senede diğer ekonomiler gibi Rus ekonomisi de derin bir krizden geçti. Birçok yatırımcı Rusya'yı terk etti. Fakat biz, hem Rus ekonomisine hem Rus insanına hem de bulunduğumuz sektörün istikbaline güvendiğimiz için burada kaldığımız gibi yatırıma da devam ettik. Zaman bizi haklı çıkardı. Bundan çok mutluyuz, gururluyuz.'' Yakın dostu ve ortağı Şarık Tara ile bugüne kadar 450 milyon dolar tutarında yatırım yaptıklarını belirten Koç, 55 bin 500 metrekarelik alana kurulu Ramstore alışveriş merkezi Sevastopolsky'e 40 milyon dolar yatırdıklarını söyledi. 
     
     KOÇ'UN HAYALİ 
     Bu yıl temelini attıkları ve 2006 yılında açmayı planladıkları Ramstore alışveriş merkezi Vernadskovo'nun 120 bin metrekare kapalı sahasıyla bugüne kadar yaptıklarının en büyüğü olmanın yanında eğlence ve ticarete farklı bir format getireceğini vurgulayan Rahmi Koç, ''Uzun zamandır böyle bir merkezin hayalini kurmuştum şimdi bu hakikat olacak. Onun için de ayrıca mutluyum'' dedi. 
     Rahmi Koç, ''Ortağımız Enka ile birlikte inandığımız bu yolda devam edeceğiz. 2006-2007 senelerinde 200 milyon dolar daha yatırım yapmayı planlıyoruz'' diye konuştu. 
     
     ''KENDİMİ MOSKOVALI SAYIYORUM'' 
     Enka Holding Şeref Başkanı Şarık Tara da konuşmasına ''Ben kendimi Moskovalı sayıyorum'' diyerek başladı. 
     1988'den bu yana Moskova'da çalıştıklarını, aslında inşaat firması olduklarını belirten Şarık Tara, ortakları Koç Grubu ile perakendeciliği de öğrenmeye çalıştıklarını ifade etti. 
     Şarık Tara, Ramstore'ların kasalarından geçen Moskovalı sayısını 40 milyon, mağazalara uğrayan Moskovalılar'ın sayısını da 100 milyon kişi olarak açıkladı. 
     Moskova sevgisini konuşmasında sık sık dile getiren Tara, ''Moskova'yı o kadar çok seviyorum ki en çok sevdiğim İstanbul'da yaşamasam emin olun Moskova'da yaşarım'' dedi. 
     
     MOSKOVA'NIN EN YÜKSEK BİNASI 
     Moskova'da bugüne kadar 60'ın üzerinde büyük bina yaptıklarını belirten Şarık Tara, Moskova'nın en yüksek binası olacak 58 katlı binanın inşaatının sürdüğünü, tamamının bir yılda biteceğini söyledi. 
     Enka Holding Şeref Başkanı Şarık Tara, müteahhit olarak Rusya'da yaptıklarının dışında, kendine ait kiraya verdiği alanın büyüklüğünün de 400 bin metrekare olduğunu kaydetti. 
     Moskova'nın tahmin etmediği kadar hızlı geliştiğini, trafiğinin de İstanbul'un trafiğine benzediğini ifade eden Şarık Tara, 1992 yılında askeri vasıtalarla birlikte toplam 500 bin olan araç sayısının bugün 5 milyona ulaştığını, aşağı yukarı iki kişiye bir otomobil düştüğünü kaydetti. Moskova halkına ve neredeyse akrabalığa yakın dostluklarının bulunduğu Koç Ailesi'ne Ramstore yatırımları için teşekkür eden Şarık Tara, Moskova'da gördükleri sevgi ve takdirle bugüne kadar rekor sayıda inşaat yaptıklarını kaydetti. Şarık Tara, Moskova'nın ''mükemmel bürokrasisini'' övdü. 
     Türkiye'nin Moskova Büyükelçisi Kurtuluş Taşkent de, Moskova'nın Türkiye ile Rusya arasındaki ekonomik ve ticari ilişkilerde özel bir yeri bulunduğunu belirtti. Taşkent, Türkiye'nin bu ülkeye ihracatının önemli bölümünün Moskova'ya yönelik olduğunu, Türk müteahhitlerinin en fazla işi Moskova'da aldıklarını, Türk yatırımlarının önemli bölümünün de Moskova'da yoğunlaştığını vurguladı. 
     Moskova'nın Güneydoğu Bölgesi Belediye Başkan Vekili Aleksei V. Çelişev de, Ramstore'ların tüm Moskovalılar için güzel, çekici bir yer ve Moskova için önemli bir yatırım olduğunu belirterek, Koç ve Enka'yı tebrik etti. 
     Konuşmaların ardından alışveriş merkezinin açılışı, Koç Holding Şeref Başkanı Rahmi Koç, Enka Holding Şeref Başkanı Şarık Tara, Koç Holding Yönetim Kurulu Üyesi Semahat Arsel, Türkiye-Rusya Parlamentolararası Dostluk Grubu Başkanı Nevzat Yalçıntaş tarafından yapıldı. 
     
     1 MİLYAR DOLAR CİRO 
     Koç Holding Gıda Perakende ve Turizm Başkanı Ömer Bozer, 2007 yılında Rusya'da 1 milyar dolar ciroyu geçeceklerini bildirdi. 
     Yurt dışında 5 ülkede bulunan Ramstore sayısı, bir yılda yüzde 52 net satış alanı büyümesiyle 44'ten 62'ye çıkarken, Rusya'da 50 mağaza ve 10 alışveriş merkezi, Kazakistan'da 5 mağaza ve 1 alışveriş merkezi, Bulgaristan'da 3 mağaza, Azerbaycan'da 3 mağaza, Makedonya'da 1 mağaza ve alışveriş merkezi bulunuyor. 
     Migros, mevcut mağazalarla 2005 sonunda yüzde 52 artışla yurt dışı net satış alanını 142 bin metrekareye çıkaracak. 
     Şirket, başta Rusya olmak üzere, Kazakistan, Azerbaycan, Bulgaristan ve Makedonya'daki yatırımlarını genişletirken, Balkanlar ve Ortadoğu'da yaygınlaşmayı amaçlıyor. 
     
     UKRAYNA VE SURİYE İNCELENİYOR 
     Ukrayna ve Suriye gibi ülkelerde yatırım olasılıklarını inceleyerek yeni ülkelere adım atmaya hazırlanan Migros'un, 2007 yılında kombine satışlarının üçte birinin yurt dışı operasyonlarından kaynaklanması ve yeni gireceği ülkelerle 1.2 milyar dolar ciroya ulaşmak hedefleniyor. Rusya'da bulunan Ramstore sayısının da, 2007'ye kadar 100'ü bulması amaçlanıyor. 
     
     RAMSTORE EXPRESS 
     Bir gün arayla St. Petersburg ve Moskova'da açılan Ramstore alışveriş merkezlerini ''Ramstore Express'' birbirine bağladı. 
     Hızlı tren Ramstore Express, Türkiye'den gelen konukları, 19 Aralık'ta St. Petersburg'da gerçekleşen açılışın hemen ardından bugün 650 kilometre uzaklıktaki Moskova'daki açılışa taşıdı. 
     St. Petersburg-Moskova arasındaki hızlı tren Nevsky'nin bir bölümü açılışlar nedeniyle Ramstore Express oldu ve heyeti, Ramstore alışveriş merkezi Sevastopolsky açılışı için 4.5 saatte Moskova'ya ulaştırdı. 
     
</TEXT>
</DOC>
