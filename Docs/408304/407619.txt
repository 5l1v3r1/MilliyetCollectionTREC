<DOC>
<DOCNO> 407619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/soneko23.html </URL>
<DATE> 2005/12/29/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Aygaz tüplerde hologram kapak uygulaması başladı 
</HEADLINE>
<TEXT>

     Aygaz, tüplü gazda korsan dolum ve sahte kapağa karşı yürüttüğü mücadele kapsamında, tüplerinde hologram teknolojisine sahip kapaklar kullanacak. 
     Aygaz'ın yeni uygulamasının tanıtıldığı toplantıda konuşan Aygaz Genel Müdürü Mehmet Ali Neyzi, Türkiye'de LPG tüketiminin yüzde 42'sinin tüplü gazda olduğunu söyledi. 
     Tüplü gazda öncelikli konunun güvenlik olduğunu ifade eden Neyzi, yasadışı ve standart dışı dolumların güvenlik açısından tehdit oluşturduğunu anlattı. 
     Tüplü gazda güvenlik konusunda öncü olduklarını belirten Neyzi, Aygaz'ın, her gün yaklaşık 125 bin haneye hizmet verdiğini söyledi. 
     19 Aralık tarihinden itibaren Aygaz tesislerinde hologram uygulamasına geçtiklerini ifade eden Neyzi, yeni yıldan itibaren satın alınacak tüm Aygaz tüplerinde, Aygaz ve Koç logosu bulunan 3 derinlik katmanlı, taklit edilemeyen hologram kapak bulunacağını söyledi. 
     Neyzi, Aygaz'ın hologram kapak uygulamasının yanı sıra tüm ev tüplerine bir de bilgi kartı eklediğini, kart uygulamasıyla tüketicileri tüplü gaz kullanımında dikkat edilmesi gereken konularda bilgilendireceklerini kaydetti. 
     Başlattıkları uygulamayla hem korsan doluma hem de yanlış kullanıma karşı önlemler aldıklarını vurgulayan Neyzi, ''Hologram kapaklı tüp uygulamasıyla tüketicilere güvenli ve tam dolum garantisi veriyoruz ve müşterilerimize hologram kapağı bulunmayan Aygaz tüplerini almamalarını tavsiye ediyoruz'' dedi. 
     Neyzi, bir soru üzerine, yeni uygulamalarının kendileri için milyon dolar seviyesinde bir maliyet doğurduğunu, ancak bunu tamamen Aygaz'ın üstlendiğini, tüketicilere bunu yansıtmayacaklarını söyledi. 
     Aygaz'ın hologramlı kapak uygulamasının tanıtımı için hazırlanan reklam filminde, Şener Şen ve Anadolu Ateşi ekibinden 160 dansçı rol aldı. 
     
</TEXT>
</DOC>
