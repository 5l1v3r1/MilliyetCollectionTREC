<DOC>
<DOCNO> 401651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sondun44.html </URL>
<DATE> 2005/12/08/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Gül AB'den Kıbrıs'ın çözümü için katkı bekliyoruz 
</HEADLINE>
<TEXT>

     NATO Kuzey Atlantik Konseyi NAC toplantılarında Türkiye'yi temsil eden Dışişleri Bakanı ve Başbakan Yardımcısı Abdullah Gül, AB'nin Kıbrıs konusunda çözümsüzlüğün bir parçası olmaması gerektiğini söyledi. 
     NATO toplantılarında Afganistan, Kosova, Ortadoğu, Filistin-İsrail barış süreci, Balkanlar, ittifakın genişlemesine ilişkin konularda görüş alışverişinde bulunulduğunu belirten Gül, İslam Konferansı Örgütü zirvesinden geldiği Brüksel'de müttefiklere, İslam dünyasındaki çalışma ve gelişmeleri anlattığını bildirdi. 
     Gül, konuşmalarında, Irak'ta yaklaşan seçimler konusunda İstanbul çalışmaları hakkında da bilgiler aktardığını açıkladı. 
     NATO'nun sadece güvenliğin değil, siyasi istikrarın da sağlanmasıyla ilgilendiğini belirten Gül, NATO Genel Sekreteri'nin Afganistan'daki temsilcisi olan eski Dışişleri Bakanı Hikmet Çetin'e NATO üstün hizmet madalyası verilmesinden gurur duyduğunu, Çetin'in çalışmalarının tüm müttefikler ve Afgan yönetimi tarafından çok takdir edildiğini söyledi. 
     Abdullah Gül, ABD Dışişleri Bakanı Condoleezza Rice ile de kısa bir görüşmede bulunduğunu ve çeşitli konularda görüş alışverişi imkanı olduğunu bildirdi. 
     Gül, CIA uçakları konusunda Türkiye'de görülen bazı spekülasyonların doğru olmadığını, bu konuda bazı tereddütler görüldüğünü, açıklama yapacaklarını ifade etti. 
     Kıbrıs konusunda bir soruyu yanıtlayan Gül, ''Kıbrıs meselesi zaman zaman AB'nin gündemine geliyor, ancak çözüm BM bünyesinde olacak'' dedi. 
     AB'den Kıbrıs konusunda iki tüzüğün çıkması beklentisi olduğunu hatırlatan Gül, ''AB, Kıbrıs sorununun çözümüne yardımcı olmalı. Bilerek veya bilmeyerek çözümsüzlüğe katkı pozisyonunda olmamalı. Biz ve Kıbrıs Türkleri beklenti içindeyiz. AB itibar kaybetmemeli'' dedi. 
     Kıbrıs Rum kesiminin AB üyesi olmasının daha önceki dikkatsiz politikalardan kaynaklandığını söyleyen Gül, AB üyeleri arasında dayanışma ilkesinin istismar edilmesinin gene AB tarafından engellenmesi gerektiğini belirtti. 
     Gül, ''Çözümü samimi olarak istiyoruz. Doğu Akdeniz büyük bir işbirliği bölgesi haline gelebilir'' dedi. 
     Abdullah Gül, Fransa Başbakanı Dominique de Villepin'in bugün yaptığı bir açıklamada, ''Parlamentoların ve politikacıların tarih yazamayacaklarını'' söylediğinin belirtilmesi üzerine, ''Doğru söylemiş. Parlamentolar bilimsel araştırma yapan yerler değildir. Bunu herkes böyle bilir. Bazen yanlış yapanlar oluyor'' diye konuştu. 
     Gül, NATO toplantılarının son bulmasının ardından, bu akşam Brüksel'den ayrılacak. 
     
</TEXT>
</DOC>
