<DOC>
<DOCNO> 405926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sondun08.html </URL>
<DATE> 2005/12/23/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Irak'ta Amerikalılar'ı en çok Kürtler seviyor 
</HEADLINE>
<TEXT>

     Irak’ta Amerikan işgalinden en mutlu olan kesimin Kürtler, en az mutlu olan kesimin ise Sunniler olduğu belirtildi. 
     Amerika’da haftalık yayınlanan haber dergisi TIME ve ABC Televizyonu tarafından ortaklaşa yaptırılan araştırmanın sonuçları, Irak’ta Amerikan işgalinden en çok memnuniyet duyanların Kürtler olduğunu ortaya çıkardı. Kürtler’in yüzde 80’i Amerika’nın Irak’ı işgal etmeye hakkı olduğunu savundu. 
     Kürtler’in yüzde 73’ü savaştan bu yana daha iyi bir yaşam sürdürdüklerinin belirtirken yüzde 91’i, yaşadıkları bölgede kendilerini oldukça güvende hissettiklerini söyledi. 
     Büyük bir çoğunlukla Amerikan güçlerini destekledikleri görülen Iraklı Kürtler’in sadece yüzde 22’si işgal kuvvetlerine karşı olduklarını dile getirdi. Bu oran Irak ortalaması olan yüzde 64’ün oldukça altında kaldı. 
     
     AMERİKALILAR’DAN EN ÇOK SUNNİLER RAHATSIZ 
     Irak’ta Sunnilerin çoğunlukta olduğu bölgelerde ise Kürtlerden tamamen farklı bir tutum gözlendi. Buna göre Iraklı Sunnilerin yüzde 25’i savaştan bu yana daha iyi bir yaşam sürdürdüklerini belirtirken, Amerika’nın Irak’ı işgal etmeye hakkı olduğu savunanların oranı yüzde 16’da kaldı. 
     Sunnilerin sadece yüzde 21’i yaşadıkları bölgelerde kendilerini güvende hissettiklerini söylerken yüzde 85’i işgal güçlerine karşı olrduklarını belirtti. 
     
     IRAK NÜFUSU GENELDE İŞGALDEN RAHATSIZ 
     Irak’ta işgale en büyük destek Kürtlerden gelirken, son kamuoyu araştırması, Irak nüfusunun genel olarak Amerikalılardan rahatsız olduğu ortaya çıkardı. Buna göre Irak nüfusunun yüzde 54’ü ABD’nin Irak’ı işgalini haksız bulduğunu belirtti. Irak’ta işgal kuvvetlerine karşı olanların oranı ise yüzde 64 çıktı. 
     
     "DURUMUN KÖTÜLEŞMESİNDEN AMERİKALILAR SORUMLU" 
     Öte yandan ankete katılanların yüzde 41’i 2004 yılı Haziran ayından bu yana işlerin daha iyi olduğun belirtirken bu durumun çoğunlukla Irak polisi tarafından sağlandığını ifade etti. 
     Ankette işlerin daha kötü gittiğini belirten Iraklılar’ın çoğunluğu ise Amerikalılar’ı, daha sonra da Irak Hükümeti’ni sorumlu tuttu. 
     Oxford Araştırma Şirketi tarafından 15 yaşından büyük 1711 Iraklı ile birebir görüşülerek sonuçlandırılan 
     araştırma, Arapça ve Kürtçe olarak yapıldı. 
     
</TEXT>
</DOC>
