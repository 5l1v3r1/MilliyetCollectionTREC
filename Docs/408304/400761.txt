<DOC>
<DOCNO> 400761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sonspo25.html </URL>
<DATE> 2005/12/05/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Gökşen Ankaraspor maçının hakemi Aydınus, formsuzdu... 
</HEADLINE>
<TEXT>

     Galatasaray Yönetim Kurulu Üyesi Fatih Gökşen, Ankaraspor ile hafta sonunda oynadıkları Turkcell Süper Ligi maçını yöneten genç hakem Fırat Aydınus'un kötü bir hakem olmadığını, sadece formsuz olduğunu söyledi. 
     Gökşen, AA muhabirine yaptığı açıklamada, Aydınus'un gözlemcisinden 7 not almasını değerlendirerek, ''Aldığı not normal. Kamuoyunun gördüğünü, karşılaşmanın gözlemcisinin de görmesi nedeniyle, düşük not almış, ancak bu hakemin kötülüğünden değil, o gün formsuz olmasından kaynaklandı'' dedi. 
     Hakemin kararlarında kötü niyet aramadıklarını kaydeden Fatih Gökşen, ''Maçta yan hakemler ile orta hakem arasında bir uyum yoktu. Bazı pozisyonlarda yan hakem ne karar vereceğini bir türlü bilemedi. Uyum sağlayamadılar ve formsuzlardı'' diye konuştu. 
     
     BEŞİKTAŞ'A BİN 150 BİLET 
     Galatasaray Kulübü'nün, 10 Aralık Cumartesi günü Beşiktaş ile oynanacak derbi maçta rakip kulübe bin 150 bilet vereceği açıklandı. 
     Gökşen, Beşiktaş taraftarlarına da Fenerbahçe ile aynı sayıda bilet vereceklerini ifade etti. 
     
</TEXT>
</DOC>
