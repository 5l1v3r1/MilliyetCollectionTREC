<DOC>
<DOCNO> 401855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sonyas21.html </URL>
<DATE> 2005/12/08/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Özgeçmiş hazırlarken nelere dikkat edilmeli 
</HEADLINE>
<TEXT>

     Sakarya Üniversitesi SAÜ İktisadi ve İdari Bilimler Fakültesi Öğretim Üyesi Yrd. Doç. Dr. Hasan Latif, bir işe başvurmak için özgeçmiş hazırlarken, kişilerin değil yapılan işlerin referans gösterilmesi gerektiğini söyledi. 
     Latif, AA muhabirine yaptığı açıklamada, daha önce profesyonel iş hayatı olmayan kişilerin, diğer adaylardan farklı bir yer alabilmeleri için özgeçmiş hazırlarken reklamcıların yaptığı gibi ilgi ve merak uyandırıcı ifadelere yer vermeleri gerektiğini söyledi. 
     Özgeçmişte referans gösterilmesinin yanlış olduğunu savunan Latif, "Sizin referanslarınız yaptığınız işlerdir. Hangi kurumda, kiminle, hangi projede yer aldığınızı belirtmeniz daha doğru olur" dedi. 
     Deneyimi olmayan kişilerin slogansal ifadelerle etkili ve dikkat çekici bir özgeçmiş hazırlaması gerektiğini de ifade eden Latif, "Özgeçmişi okuyan kişilerin pek fazla vakti yoktur. Çünkü binlerce başvuru almış olabilir. Hiç deneyimi olmayanlar iki sayfa özgeçmiş yollamamalıdırlar. Çünkü sıfır deneyimi olanların iki sayfa özgeçmişi olmaz" diye konuştu. 
     Latif, özgeçmiş hazırlarken yapılması gerekenler hakkında şu bilgileri verdi 
     "Kartvizitinizi sol üst köşeye ya da ortaya yazmalısınız. Daha sonra nerede, ne zaman doğduğunuzu bazı kişisel bilgileri iki satırı geçmeyecek şekilde verebilirsiniz. Doğum tarihi, yeri şeklinde kimlik dökümü gibi vermeyiniz. Eğitim bölümüne ilk olarak en son mezun olduğunuz okulun adını ve daha sonra liseyi yazın. 
     Mezun olduğunuz yılları da yazabilirsiniz, ancak okula giriş tarihini yazmayın. Belki okulu 5 yılda bitirmiş olabilirsiniz. Bu okuyucu tarafından hoş karşılanmayabilir. İş deneyimi olarak daha önce hiçbir yerde çalışmadıysanız staj gördüğünüz, gönüllü olarak çalıştığınız vakıflar ya da yaz tatilinde çalıştığınız yerleri yazabilirsiniz. Sizi farklı kılacağını düşündüğünüz faaliyetleri yazın. İlgi alanlarınıza en fazla dört tane yazın." 
     
     "MÜLAKATA ENTELEKTÜEL VE FİZİKSEL HAZIRLIK"... 
     Latif, özgeçmişten sonraki aşama olan mülakata entelektüel ve fiziksel olarak iki türlü hazırlanmak gerektiğini söyledi. 
     Entelektüel bölümde firmayı iyi tanımak gerektiğini ifade eden Latif, şöyle devam etti 
     ’Ayrıca rakipleri, yöneticileri, piyasadaki yeri, başarıları ve ürettiği ürünlerin neler olduğunun iyi bilinmesini gerekir. Mülakat sırasında bizi tanıyor musun diye bir soru geldiğinde evet tanıyorum, sizin şu ürünlerinizi kullanıyorum diyebilmelisiniz. Ne kadar ücret istiyorsunuz gibi bir soru için de önceden diğer firmalar bu iş için ne kadar ücret veriyorlar bunu araştırın ve hak ettiğiniz ücreti söyleyin. Bu cevap, karşınızdaki kişide bu işiyle gerçekten alakalı izlenimi bırakır." Mülakata yarım saat önce gidilmemesi gerektiğini, bu gibi durumda çok panik, heyecanlı, zamanını yönetemiyor anlamının çıkacağını vurgulayan Latif, 7 dakika önce gitmenin yeterli olacağını kaydetti. 
     Görüşme sırasında vücut dilinin önemine işaret eden Latif, "Ellerinizi kenetlemeyin, bacak bacak üstüne atmayın. Vücut dilinde bu eleştirilere, tavsiyelere kapalıyım anlamına gelir. Kıyafet olarak takım ve koyu renkler giyin. Kalın kıyafetler giyinmeyin. Kalın kıyafetler adayın heyecanını ve terlemesini artırır" diye konuştu. 
     
</TEXT>
</DOC>
