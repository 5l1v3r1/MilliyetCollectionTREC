<DOC>
<DOCNO> 408035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sontur04.html </URL>
<DATE> 2005/12/30/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Babası acı çekmemesi için oğlunu öldürmüş 
</HEADLINE>
<TEXT>

     TOLUNAY DUMAN Mersin DHA 

Tarsus İlçesi'nde, psikolojik sorunları bulunduğu ve intihar ettiği ileri sürülen Metin Oruç'u 28 babasının öldürdüğü ortaya çıktı. Oğlunun çevreye ve kendisine zarar verdiğini belirten Mehmet Oruç 60 , "Daha fazla acı çekmemesi için öldürdüm" dedi. 
     Çağlayan Mahallesi'nde oturan Metin Oruç, dört gün önce, tabancayla başına ateş ettiği iddiasıyla Tarsus Devlet Hastanesi'ne götürüldü. Tüm çabalara rağmen kurtarılamayan Oruç'un ölümü kayıtlara "intihar" olarak geçti. Ancak dün savcılığa gelen işçi emeklisi Mehmet Oruç, oğlunu kendisinin öldürdüğünü itiraf etti. Vicdan azabı çektiğini belirten Mehmet Oruç, "Psikolojik sorunları vardı. Adana Ruh ve Sinir Hastalıkları Hastanesi'nde tedavi gördü. Zaman zaman kendisine ve çevreye zarar veriyordu. Eşyaları kırıyor, insanlara saldırıyordu. Bu nedenle kendisi de zarar görüyordu. Kontrol etmekte zorlanıyorduk. Olaya intihar süsü verdim. Ama vicdan azabına dayanamadım" dedi. Oruç, sorgulamasından sonra çıkarıldığı mahkemece tutuklandı. 
     
</TEXT>
</DOC>
