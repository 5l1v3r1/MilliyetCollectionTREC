<DOC>
<DOCNO> 405785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sontur22.html </URL>
<DATE> 2005/12/22/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Gökhan Demirkol'un tutukluluğuna yapılan itiraz reddedildi 
</HEADLINE>
<TEXT>

     Oyuncu Gamze Özçelik’e tecavüz ettiği iddiasıyla tutuklanan Gökhan Demirkol hakkındaki suçlamaları içeren fezleke, suçlamanın kapsamı nedeniyle Kemer Savcılığı tarafından Antalya Cumhuriyet Başsavcılığı’na gönderildi. 
     AA muhabirinin aldığı bilgiye göre, Gamze Özçelik’e "tecavüz ettiği ve bu görüntüleri internette yayınladığı" iddiasıyla İstanbul’da tutuklanan eski basketbolcu Demirkol hakkındaki fezleke, Kemer Cumhuriyet Savcılığı’ndan, suçun kapsamı nedeniyle Antalya Cumhuriyet Başsavcılığı’na iletildi. 
     Dosyanın Antalya Cumhuriyet Başsavcılığı’na ulaşması üzerine Gökhan Demirkol’un avukatı tarafından yapılan tutukluluğa itiraz başvurusu Nöbetçi Sulh Ceza Mahkemesi tarafından değerlendirildi. 
     Nöbetçi Sulh Ceza Mahkemesi, itirazı reddetti ve tutukluluğun devamına karar verildi. 
     Gökhan Demirkol hakkındaki suçlamalarla ilgili iddianamenin Antalya Cumhuriyet Savcılığı tarafından hazırlanması bekleniyor. 
     
</TEXT>
</DOC>
