<DOC>
<DOCNO> 406826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/dunya/dun01.html </URL>
<DATE> 2005/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbil'e ABD Konsolosluğu 
</HEADLINE>
<TEXT>


Erbil'e konsolosluk açılacağını duyuran ABD'nin Bağdat Büyükelçisi Halilzad, bu girişimi, 'Kürdistan için diplomatik alanda yapılacak çalışmaların ilki' diye tanımladı 

NAMIK DURUKAN Erbil 


ABD'nin Irak Büyükelçisi Zalmay Halilzad, Iraklı Kürtlerin Amerika'nın stratejik müttefiki olduklarını ve yakında Erbil'de konsolosluk açacaklarını açıkladı. Erbil'den yayın yapan Zagros TV'ye konuşan Halilzad'ın yöneltilen bazı sorulara verdiği yanıtlar şöyle 

Siz Kürtleri stratejik bir ortak olarak görüyorsunuz, Kürtler ABD stratejisinin neresinde yer alıyor 
- Kürtler ABD için stratejik bir müttefiktir, çünkü, Irak'ın yeniden inşa edilmesi için onlara ihtiyacımız var. Onlar sadece Kürdistan'da değil, Irak'ta da etkili bir güçtür. Bizim işimiz ABD olarak, Irak'ı yeniden inşa etmek ve Ortadoğu'ya model sunmak istiyoruz. Irak değişirse, bölgeyi de değiştirecek. Ortadoğu'nun değişmesi, dünyanın değişimini de beraberinde getirir. Kürtler bizim için stratejik bir ortak ve müttefiktir. Çünkü dünya stratejisi ile ilgili bir konuda ABD'ye yardımcı oluyorlar. 

Kürtlerle yoğun bir ilişkiniz var, ancak Kürt bölgesinde temsilciniz yok 
- Federe Kürt Bölgesi'nde 2 ay içinde diplomatik büro açacağız. Ondan sonra Erbil'de bir konsolosluk açmayı düşünüyoruz. Bu Kürdistan bölgesi için diplomatik alanda yapılacak çalışmaların ilki olacak. 
Bu arada Mesud Barzani'nin lideri olduğu KDP'den bir heyetin Ankara'da temaslarda bulunduğu öğrenildi. 


</TEXT>
</DOC>
