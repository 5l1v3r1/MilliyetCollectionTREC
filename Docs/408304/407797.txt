<DOC>
<DOCNO> 407797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/ekonomi/eko06.html </URL>
<DATE> 2005/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Araç muayenede hukuki süreç bitmedi 
</HEADLINE>
<TEXT>


ANKARA Milliyet 

Anayasa Mahkemesi, CHP'nin açtığı davada, araç muayene istasyonları hizmetinin özelleştirilmesini düzenleyen yasanın anayasaya aykırı olmadığına karar verdi. Karar, ihaleyi 613.5 milyon dolara kazanan Akfen - Doğuş - TüvSüd Ortaklığı ile Özelleştirme İdaresi aleyhine açılan diğer davaları da etkileyecek. 
Danıştay 8. Dairesi, Makina Mühendisleri Odası'nın, ihalenin iptali istemiyle açtığı davada Anayasa Mahkemesi'nin kararırı bekliyordu. Şimdi 8. Daire'den de olumlu bir karar çıkabileceğine işaret ediliyor. 13. Daire, ise özelleştirmeye onay veren Rekabet Kurulu kararının yürütmesini, iki ihale ve iki kazanan olduğu görüşüyle durdurmuştu. 
Yetkililer, son kararı ile önü açılan ikinci ihalenin tamamlanabileceğini bildirdi. Bir yetkili, "13. Daire'ye bu işlemi yapar göndeririz. Esastan karar verirken, işlemi değerlendirip karar verirse hiç sorunsuz olur" dedi. Danıştay 1. Dairesi'nde, ÖİB tarafından gönderilen imtiyaz sözleşmesine bakılacak ve buradan da onay beklenecek. 



</TEXT>
</DOC>
