<DOC>
<DOCNO> 404036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sonsiy12.html </URL>
<DATE> 2005/12/16/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Makam aracı geciken bakan, toplantıya taksiyle yetişti 
</HEADLINE>
<TEXT>

     MİLLİYET İNTERNET 

Maliye Bakanı Kemal Unakıtan, Bakanlık'ta bu sabah düzenlenen toplantıya, makam arabasının kendisini almaya gecikmesi nedeniyle taksiyle gitti. Türkiye-AB mali işbirliği çerçevesinde Almanya Maliye Bakanlığı ve İngiltere Gelir ve Gümrükler İdaresi tarafından ortak yürütülecek ''Vergi İdaresinin Kapasitesinin Geliştirilmesi Projesi'' ile kayıtdışı stratejisinin açıklandığı toplantıda bir konuşma yapacak olan Unakıtan'ın makam aracı trafiğe takıldı. 
     Toplantıya geç kalmak istemeyen Unakıtan, ticari bir taksiye binerek toplantıya yetişti. 
     Bakanlık önünde taksiden inerken gazetecilerin ilgisini çeken Unakıtan, acelesine rağmen taksicinin ücretiyle de yakından ilgilendi. Bu ilginç görüntü objektiflere böyle yansıdı. 
     Bakan'ın makam aracı ise birkaç dakika sonra bakanlığın önüne geldi. 

     
</TEXT>
</DOC>
