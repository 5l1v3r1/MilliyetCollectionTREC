<DOC>
<DOCNO> 404448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/spor/spo15.html </URL>
<DATE> 2005/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Ataman'dan mesaj 

ÜLKERSPOR'UN başarılı coachu Ergin Ataman, Fenerbahçe Asbaşkanı Mahmut Uslu'yla aralarında geçen olayla ilgili olarak, "Olmaması gerekiyordu ama sporda bu tür olaylar yaşanıyor" dedi. Ataman, yumruk olayının ardından Uslu'yla geçmişe dayanan bir dostluğunun olduğunu da ifade ederek, "Geçmişte Mahmut ağabeyle birlikte çalıştık. İleride belki de aynı takımda yine biraraya geliriz" diye konuştu. 

İmzayı attı 

ANKARASPOR, Sırbistan - Karadağ milli takım kalecisi Dragoslav Jevriç ile dün 3.5 yıllık sözleşme yaptı. Törene manken eşi Tea ve kızı Mia ile birlikte katılan Jerviç, "Türk insanını ve Ankara'ya hemen ısındım" dedi. 

Kurtar rüzg rı 

AKÇABAAT Sebatspor, teknik direktörlüğe Güvenç Kurtar'ı getirmesinin ardından transferdeki atağını sürdürdü. Alişen'i renklerine bağlayan yönetim, Trabzon'un serbest bıraktığı Augustine, Emre Aygün ve Mehmet Kahraman'ın işini de bitirme noktasına geldi. 

Ronaldo da tamam 

TRANSFERİN hızlı kulübü Konyaspor'un, Beşiktaş'ta forma giyen Ronaldo ile anlaşmaya vardı. Asbaşkan Ahmet Sert, Alper ve Baliç'in ardından Brezilyalı Ronaldo ile Galatasaray'ın altyapısındaki Sinan'ı da kiraladıklarını açıkladı. Yeşil - Beyazlılar, Belek kampında 20 gurbetçiyi denemeye alacak. 

İki yeni Aslan 

BASKETBOLDA Galatasaray, yarınki Fenerbahçe derbisi öncesi ABD'li Justin Rowe ve Pınar Karşıyakalı Burak Sezgin ile sözleşme imzaladı. Menajer Turabi Genç, Rowe ile birlikte denenen James Williams'ı ise gönderdiklerini açıkladı. 

FIFA'ya iki taze kan 

FIFA Hakem Komitesi, 2005 yılı hakem listesini açıkladı. Türkiye'den yedi ismin bulunduğu listede Ali Aydın ve Bülent Uzun'un yerine Metin Aydoğan ve Cem Papila yer aldı. Futbol Federasyonu'ndan yapılan açıklamaya göre, Türkiye'de yeni yılda 3'ü bayan 10 hakem, 4'ü bayan 14 yardımcı hakem FIFA kokartı takacak. 


</TEXT>
</DOC>
