<DOC>
<DOCNO> 406645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sondun30.html </URL>
<DATE> 2005/12/26/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Tsunami felaketinin yıldönümünde anma törenlerine eleştiri 
</HEADLINE>
<TEXT>

     Tayland’da tsunami felaketinin vurduğu bazı balıkçı köylerinde yaşayanlar, hükümetin düzenlediği büyük anma törenlerini, turist çekmeyi ve hükümetin reklamını amaçlayan "pahalı ve uygunsuz törenler" diye eleştiriyor. 
     Tsunamide turistler dahil 8 bin 200 kişinin öldüğü ya da kaybolduğu Tayland’da düzenlenen anma törenlerine, Başbakan Thaksin Shinawatra ve çok sayıda hükümet yetkilisi katılıyor. 
     Tsunami felaketi sırasında neredeyse yok olan Ban Nam Khem köyünün temsilcisi Nantaya Saphanthong, "hükümet bir anma töreni değil, eğlenceli bir kutlama partisi düzenliyor. Hükümet, sevdiklerini kaybeden insanların duygu ve düşüncelerine önem vermiyor" dedi. 
     Köylerindeki insanların çoğunun hükümet tarafından düzenlenen törene katılmayı reddettiğini ve kendi sessiz Budist ayinlerini yapacaklarını söyleyen Saphanthong, törenler için harcanan büyük miktardaki paranın törenlere katılan şarkıcı ve film yıldızlarına verilmek yerine, insanlara yardım için kullanılması gerektiğini kaydetti. 
     Tayland hükümeti resmi törenlerin düzenlenmesini, ihaleyle ülkenin en büyük eğlence organizasyon şirketlerinden biri olan GMM Grammy Public Company Ltd. şirketine verdi. 
     Törenlerde yardımcı olması için geçici olarak işe alınan üniversite öğrencilerden biri olan Suksan Phophannga ise yerel halkın hükümetin törenleri, "kaybedilen insanların hatırası için değil daha fazla turist çekmek için düzenlediğine inandıklarını" söyledi. 
     Phi Phi adasında çalışan tur operatörü Natawut Khaenthong da "bu bir anma töreni değil. Hükümet her törende yapılacak konuşmalardan sahnenin hazırlanmasına kadar her şeyi Grammy’ye havale etti. Hükümet halka nasıl bir anma töreni istediği konusunda tek bir kelime bile sormadı" dedi. 
     Khaenthong, ada halkının kendi anma törenlerini düzenlediğini ve bu törenin hükümetin düzenlediği törenden daha fazla turist çektiğini de ekledi. 
     Tayland hükümeti, tsunami felaketinden kısa bir süre sonra, felaket nedeniyle bölgeye gelmekten korkan turistleri geri çekmek için büyük bir kampanya başlattı ve hayli başarılı oldu. 
     Başbakan Thaksin, bugün düzenlenen törenlerden birinden sonra, törenlere katılan bazı Çinli ve Japonlara "lütfen vatandaşlarınıza ruhlardan korkmayı bırakıp bu bölgeye tekrar gelmelerini söyleyin" dedi. 
     Bazı Asyalılar, tsunami felaketinde ölen insanların ruhlarının hala oralarda dolaştığı korkusuyla felaket bölgesinde tatil yapmaktan çekiniyor. 
     
</TEXT>
</DOC>
