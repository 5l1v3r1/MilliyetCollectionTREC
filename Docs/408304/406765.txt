<DOC>
<DOCNO> 406765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sontur14.html </URL>
<DATE> 2005/12/26/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Hırsızı TV'de tanıdı Aaa bu bizim hırsız 
</HEADLINE>
<TEXT>

     Murat KİBRİTOĞLU-Mustafa ÖZDEMİR DHA 

      ZONGULDAK’ta bir bankadan para çalarken güvenlik kamerasının kaydettiği 17 yaşındaki K.K., görüntülerinin televizyonda yayınlanmasının ardından, Adana’da kendisinini tanıyan bir polis tarafından yakalandı. 
     Yankesicilik ve Dolandırıcılık Bürosu’nun sokak timindeki bir polis memuru, daha önce hırsızlıktan sabıkası olan K.K,’nin Zonguldak’taki bir bankadan hırsızlık yaparken güvenlik kamerasınca kaydedilen görüntülerini Kanal D Ana Haber Bülteni’nde izlerken, Aaa. Bu bizim sabıkalı hırsız K.'' diye şaşkınlık içinde kalıp, birim amirlerine bilgi verdi. Bu bilgi üzerine hırsızlık, yankesicilik ve gasp bürosu ekipleri ile sokak timleri K.K. için alarma geçirildi. 
     Geçen cuma günü Saydam Caddesi üzerinde bir bankanın önünde görevli olan ve televizyonda K.K.’yı görüp tanıyan sokak timindeki aynı polis memuru, K.K.’yi bankayı gözetlerken fark etti. Kısa bir kovalamacadan sonra yakalanan K.’nin son iki ayda Zonguldak, Adana, Sivas, Şanlıurfa’daki farklı bankalardan el çabukluğunu kullanıp yaklaşık 70 bin YTL’lik hırsızlık yaptığı belirlendi. 
     
     13 SABIKASI VAR 
     Küçükleri Koruma Şubesi’nde gözaltında tutulan K.K.’nın 2001’de hırsızlığa başladığı ve bugüne kadar polis kayıtlarında 13 ayrı hırsızlık olayından sabıkası bulunduğu saptandı. K.K.’nın kardeşi 16 yaşındaki E.K.’nın da ağabeyi gibi hırsızlık suçundan sabıkalı olduğu belirlendi. 
     Adliyeye götürülürken yüzünü yeleği ile kapatarak gazetecilere fotoğrafını çektirmek istemeyen K.K.’nın, hakkındaki suçlarını kabul etmediği belirtildi. 
     
</TEXT>
</DOC>
