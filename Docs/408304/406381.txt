<DOC>
<DOCNO> 406381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/25/spor/aspo.html </URL>
<DATE> 2005/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Özhan Canaydın'a HAYIR 
</HEADLINE>
<TEXT>


Sarı-Kırmızılı kulübün merakla beklenen genel kurulu dün yapıldı ve üyeler Riva projesiyle ilgili görüşmeleri, nisan ayına aldırarak, yönetime ağır bir darbe vurdu 


Galatasaray camiası, dört yıldır başkanlık yapan Özhan Canaydın ile yönetim kuruluna, Riva arazisi için yetki vermeyerek ve görüşmeleri nisan ayına kaydırarak, görülmemiş bir darbe vurdu. 
Galatasaray Lisesi'nde 10.30'da başlayan kongreye, yoğun kar yağışına rağmen, genel seçimler dışında ilk kez bu kadar çok üye katıldı. Ancak, Riva'yı Galatasaray'a kazandıran eski başkanlardan Selahattin Beyazıt'ın, son anda komiteye alınmasına rağmen, üyelerin yönetime yetki vermeyecekleri, erken saatlerde belli oldu. Başkan Özhan Canaydın'ın, Divan Kurulu başkanlığına Oğuz İmregün'ü önermesi, genel kurulun buna şiddetle karşı çıkması ve Anıl Büyükeroğlu isteğinin kabul edilmesi, kongrenin seyrini belirledi. 
Başkan'ın konuşması ile zorlu gün başladı. Canaydın, bankalarla süregelen sorunların aşılması için Riva projesini başlattıklarını söyledi, "Yetkiyi aldıktan sonra her şeyi kurulan komisyona devredeceğiz. Bizler ise onay vereceğiz. Üstelik yeni yönetimlerin de önü açılacak. Seçim öncesi riske girmeye değer bir olay. Bu güven oylaması değil. Eğer hayır çıkarsa pazartesi aynı şevkle çalışacağız" dedi. Ancak bu konuşmanın ardından kürsüye gelen herkes Başkan'a yüklendi. 

Sert konuşmalar 
Eski bakanlardan Mükerrem Taşçıoğlu sert bir tonla, "Bugüne kadar hiç kimse mal varlığımızı satmadı. Niye bu acele Yönetim çok gayret etti. Ama üzülerek söylemeliyim, hiçbir işi beceremedi. Başkan çok iyi insan. Ancak neye elini attıysa kuruttu. Acaba burada hayır çıkarsa, o koltukta oturabilir misiniz " ifadesini kullandı, büyük alkış aldı. 
Canaydın tarafından kurulan komisyonda yer alan Oğuz İmregün yumurtanın kapıya dayanmasından sonra gayrimenkullerin ellerinden gideceğini belirtirken, toplantının nisana ertelenmesini istedi. Aynı komisyonda yer alan Doğan Hasol da, toplantının seyrini değiştiren ve Özhan Canaydın'ı uyaran önerisini ortaya attı "Beğenir ya da beğenmeyiz. Ancak öneri reddedilirse bu pek doğru olmaz. Genel kurul komisyon kursun ve toplantı nisana ertelensin". Duygun Yarsuvat, "Bizi etkilemek için kurulan komisyonun hiçbir yetkisi yoktur. En başta bize yeni stat dediler. Olimpiyat Stadı'na gittik, olmadı, geri döndük. Kalamış dediler olmadı. Seyrantepe dediler yine olmadı. Sahip Som dediler adam mahkum oluyor. Riva diyorlar. Ret oyu çıkarsa camiada bölünme olur. Bu toplantı ertelensin" diye konuştu. 

Beyazıt çözdü 
Bu konuşmaların ardından 64 kişi önerge vererek, bir komisyon kurulmasını ve toplantının 15 Nisan 2006'ya ertelenmesini istedi. Bu arada önerge verenler arasında 2. Başkan Turgay Kıran'ın da olması dikkat çekti. Ancak yönetim, önergeye karşı çıktı. Mehmet Helvacı kürsüye gelerek, yönetimin eleştirilere yanıt vermeden böyle bir önergenin oylanmasının olanaksız olduğunu söyledi. 
Yönetimin ertelemeye olumsuz yanıt vermesi üzerine Selahattin Beyazıt söz aldı ve kürsüye çıktı. Beyazıt "Hepimizin maksadı bir. Bu durumun içinden çıkmanın yolu neyse, onu seçmeliyiz. Neden yönetim kurulu h l ertelemeye karşı çıkıyor, anlamıyorum" dedi. Bu sözler üzerine salonda büyük bir alkış koparken, yönetim de pes etti. Canaydın kürsüye gelerek kendilerinin de sağduyuyla düşünerek bu isteğe uyacaklarını bildirdi. 
Bunun üzerine kongre 15 Nisan 2006 tarihine ertelendi. Böylece Canaydın yönetimi büyük bir hayal kırıklığı ile Galatasaray Lisesi'nden ayrıldı. 

KONGRE NOTLARI 

Rİva kongresi 858 üyenin katılımıyla büyük ilgi gördü. Tevfik Fikret Salonu'nda yer kalmayınca Galatasaray Lisesi'nin koridorlarına plazma TV konularak içeride yapılan konuşmalar dışarıya yansıtıldı. Özhan Canaydın yönetimi bu kadar ağır ve organize bir muhalefeti beklemiyordu. Kulis koridorlarında üyeler hazırladıkları hayır oylarını birbirlerine gösterirken, yine herkesin gözü önünde zarflara koydular. KonuŞmalarda Adnan Polat dışında hiçbir katılımcı Canaydın ve yönetimini desteklemedi. Adnan Polat, TOKİ ile yapılan anlaşmanın çok uygun olduğunu ve kongrenin bu fırsatı değerlendirmesi gerektiğini savundu. Genel kurula katılması, "Canaydın'ı destekleyecek" diye yorumlanan Selahattin Beyazıt'ın erteleme isteğini kabul eden bir konuşma yapması herkesi şaşırttı. Beyazıt'ın, konuşma sonrası kendisini komisyona alan Canaydın'ın yanağını okşayarak, gönlünü almak istemesi de dikkat çekti. Kongre öncesi Canaydın ve ekibi, üyeleri ikna etmek için yoğun bir koridor kulisi yaptı. Ancak muhalefetin tavrı net olunca bir süre sonra bu kulisten vazgeçildi. Hatta bazı üyelerin evet oylarını sağa sola attığı gözlendi. Önerge önce oy birliği ile kabul edildi. Ancak daha sonra Ergun Gürsoy ile Derya Taşdelenler ret oyu verdi. Gürsoy kızgın şekilde salonu terkederken, Taşdelenler "Bu adam dört yıldır gece gündüz çalışıyor. 70 milyon doların altına imza attı. Ama bir kişi bile teşekkür etmedi. Şu komisyona bile bu yönetimden kimseyi teklif etmediler" dedi. Eskİ bakanlardan Işın Çelebi, gayrimenkulllerin halka açılmasını önerdi. Kurulacak ortaklığın, Galatasaray'a daha büyük bir yarar getireceğini belirten Çelebi, camianın İstanbul dışına açılması gerektiğini savundu. Rİva komisyonu da sorun yarattı. Ancak Divan Başkanı Anıl Büyükeroğlu, yönetim tarafından hazırlanan listeye ilaveler yaptı, isimleri tek tek okuyarak kabul ettirdi. Önerilerle eklenen yeni isimler arasında İzzettin Doğan, Şefik Toprak, Işın Çelebi, Mete Başol, Celal Erkut yer aldı. Faruk Süren'in yanı sıra Ali Dürüst, Burak Elmas gibi isimler de kongrede hazır bulundu. Süren en hayırlı kararın alındığını söylerken, başkan adayı olması beklenen Ali Dürüst'e yoğun ilgi vardı. 


</TEXT>
</DOC>
