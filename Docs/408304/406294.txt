<DOC>
<DOCNO> 406294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/son/sonspo21.html </URL>
<DATE> 2005/12/24/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
K. Erciyesspor, Ali Akdeniz ile 1.5 yıllık ön mukavele imzaladı... 
</HEADLINE>
<TEXT>

     Turkcell Süper Ligi takımlarından Kayseri Erciyesspor, Samsunspor'da oynayan Ali Akdeniz ile 1.5 yıllık ön mukavele imzaladı. 
     AA muhabirinin aldığı bilgiye göre, sol kanat oyuncusu Ali Akdeniz saat 15.00 sıralarında Kayseri Erciyesspor kulüp tesislerine gelerek ikinci başkan Erol Bedir ile görüştü. 
     Daha önceden Samsunspor kulübü ile transfer konusunda anlaşmaya varan Bedir, yaklaşık 1 saat süren görüşme sonrası Ali Akdeniz ile de her konuda anlaşmaya vardı. 
     Tesislerde düzenlenen törenle kendisini 1.5 yıllığına Kayseri Erciyesspor'a bağlayan ön mukaveleye imza koyan Ali Akdeniz, başarısını kanıtlamış bir takıma gelmekten mutluluk duyduğunu söyledi. 
     İlk yarıda iyi bir performans gösteren Kayseri Erciyesspor'a, ikinci yarıda elinden gelen tüm katkıyı göstereceğini ifade eden Akdeniz, ''Bana inananları mahcup etmeyeceğim. Tüm gücümü yeni takımım için harcayacağım'' dedi. 
     Erol Bedir ise, Ali Akdeniz'in sezon başından beri transfer listelerinde bulunduğunu ancak, bazı pürüzlerden dolayı şimdiye kadar transfer edemediklerini belirtti. 
     Ali Akdeniz'in takıma güç vereceğine inandığını kaydeden Bedir, futbolcuya sakatsız ve verimli bir sezon dilerken, istikrarlı bir başarı beklediklerini kaydetti. 
     Daha sonra Kayseri'den ayrılan Ali Akdeniz, Kayseri Erciyesspor'un 29 Aralık'ta başlayacak Antalya kampına katılacak. 
     
</TEXT>
</DOC>
