<DOC>
<DOCNO> 401348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/soneko11.html </URL>
<DATE> 2005/12/07/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Çukurova limonuna Brezilya ve Arjantin darbesi 
</HEADLINE>
<TEXT>

     Oben KIRDÖK DHA 

      BREZİLYA ve Arjantin'in Rusya, Ukrayna ve Bulgaristan'a yüksek miktarda limon gönderip fiyatları düşürmesi, aynı pazarlara çalışan Çukurova narenciye üreticisini zora soktu. Yaklaşık 454 bin ton limon üretilen Çukurova'daki bahçelerde 70 bin tona yakın enterdonat erkenci limon elde kaldı. Üretici, ihraç edemediği bu ürünü düşük bedelle iç piyasaya verme telaşına düştü. 
     Limondaki sıkıntı, narenciye pazarı ülkelere mal satmakta zorlanan ihracatçının alımlarını geciktirmesinden kaynaklandı. Enterdonat ürünün yüzde 40'ını ağustos sonu ve eylül başında satın alan ihracatçı, ekim ayının sonlarında başlaması gereken 2'nci alımı, Brezilya ve Arjantin narenciyesinin dış pazarlarda yarattığı bolluk nedeniyle erteledi. Bu sırada dalında bekleyen limonlar da güneş yanığı, kabuk kırılmaları ve aşırı büyüme yaşandı. Aralık ayının ilk haftası 2'nci alıma başlayan ihracatçı, ihracat vasfını kaybeden ürünleri kabul etmediği için ayıklayınca Çukurova'da yaklaşık 70 bin ton enterdonat limon bahçelerde yığınlar oluşturdu. Bazı bahçelerde ise limonlar dalında kaldı. Zarar eden üretici limonu 3'te biri fiyatla sebze hallerine vermek zorunda kaldı. 
     
     BREZİLYA VE ARJANTİN ETKİSİ 
     Seyhan Ziraat Odası Yönetim Kurulu Üyesi Cahit İncefikir, Brezilya ve Arjantin'in bu yıl narenciye pazarına daha yoğun girmesinin enterdonat limonda sorun yarattığını söyledi. Her iki ülkenin de dünyanın önde gelen narenciye üreticilerinden olduğunu belirten İncefikir, Bu ülkeler, Çukurova limonunun da gittiği Rusya, Ukrayna ve Bulgaristan'a fazla limon verip fiyatları düşürdü. Türk ihracatçısı da pazardaki sıkıntı nedeniyle limonda 2'nci alımı geciktirmek zorunda kaldı. Bekleyen limon ihracat vasfını yitirdi. İhracatçının 30-35 Ykr'ye aldığı limon, sebze ve meyve hallerinde 10 Ykr'ye güçlükle alıcı buluyor'' dedi. İncefikir, Adanalı limon üreticisinin Brezilya ve Arjantin'in yanı sıra İspanya ve Yunanistan'la da rekabet etmek zorunda olduğunu söyledi. 
     
     MERSİN ÖNCÜ 
     Narenciye üretiminde belli başlı merkezler arasında yer alan Adana'da 28 bin 500 hektarda limon, portakal, mandalina ve greyfurt yetiştiriliyor. Bunun 4 bin hektarını oluşturan limon bahçelerinden yılda 120 bin ton ürün alınıyor. Yılda yaklaşık 0 bin ton limon üretilen Türkiye'de, Mersin bu konuda önde gidiyor. Adana'ya komşu Mersin'de 12 bin hektar alanda 314 bin ton limon rekoltesine ulaşılıyor. Adana'nın diğer komşusu Hatay'da ise bin 300 hektara ekilen ağaçlardan 20 bin tonu aşkın limon elde ediliyor. 
     
</TEXT>
</DOC>
