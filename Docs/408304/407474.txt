<DOC>
<DOCNO> 407474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/ekonomi/eko01.html </URL>
<DATE> 2005/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Rekabet, Gazprom'un bağlantısını sorguluyor 
</HEADLINE>
<TEXT>


Botaş ihalesini kazanan birden fazla firmanın Gazprom'la ilişkisi olması halinde bunun rekabete aykırı sayılacağı ve ihaleye onay çıkmayabileceği belirtiliyor 

GÜLÇİN ÜSTÜN Ankara 

Doğalgaz kontrat devri için lisans alan 37 şirketten sadece 4'ünün Rus Gazprom'dan iletim onayı almasıyla tartışmalara neden olan ihaleler, yeni yılın ilk haftasında Rekabet Kurumu'na gönderilecek. 
Şirketlerin ortaklık yapılarını masaya yatıracaklarını belirten üst düzey bir Rekabet Kurumu yetkilisi, "İhaleyi kazanan birden fazla firmanın Gazprom'la ilişkisi olması durumunda şirketler arasında sağlanacak koordinasyon rekabete aykırı sayılır. Bu durumda onay çıkmayabilir" dedi. 
BOTAŞ'ın Rekabet Kurumu'na doğalgaz dağıtım ihalelerine giren her firmanın ayrı ayrı ele alınmasını önereceği öğrenildi. Buna göre Rekabet Kurumu ilk olarak işadamı Ali Şen'e ait Bosphorus'u ele alacak. Yıllık 750 milyon metreküp doğalgaz kontratını kazanan Şen'e ait Bosphorus'un hisselerinin yüzde 40'ı, çoğunluk hissesi Gazprom'da bulunan Almanya'da kurulu ZMB şirketine ait. 
Tahincioğlu Holding'e ait Avrasya Gaz'da da Gazprom'un Çek Cumhuriyeti'ndeki ortağı Centrex'in payı bulunuyordu. Rekabet Kurumu'nun daha sonra Centrex'ten Hollanda menşeili Pierini şirketine geçen hisseler nedeniyle Avrasya Gaz'ın durumunu da olumsuz değerlendirebileceği belirtildi. Kurulun kararı, bundan sonraki kontrat devri ihalelerini de etkileyecek. 

Kurul karar verecek 
Rekabet Kurumu yetkilisi, ihaleyi kazanan bir şirketin ortaklık yapısı içinde, satıcı şirketin Gazprom doğrudan veya dolaylı olarak ortaklık payına sahip şirket olması durumunda, şirketin kontratı devralıp alamayacağına kurulun karar vereceğini bildirdi. Yetkili, "4 dağıtıcı firma bir şekilde satıcı firmanın ortaklarıyla bağlantılı ise, bu kendi aralarında koordinasyona neden olabilir. Sadece 4 firmanın onay almasının da rekabete uygun olup olmadığı araştırılacak" dedi. 



</TEXT>
</DOC>
