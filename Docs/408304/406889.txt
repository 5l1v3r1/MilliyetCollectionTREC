<DOC>
<DOCNO> 406889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/spor/spo06.html </URL>
<DATE> 2005/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Okulda yakan top 
</HEADLINE>
<TEXT>


Voleybol Federasyonu'nun, okullararası maçlarda sponsorluk anlaşması yapılan firmanın topunu zorunlu kılması krize yol açtı. Her biri 100 milyon olan topları alamayan okullar uygulamaya büyük tepki gösterdi 

MURAT AĞCA 


Voleybol Federasyonu'nun, Mikasa ile yaptığı sponsorluk anlaşması sonrası okullararası maçlarda da bu firmanın toplarının kullanılmasını istemesi tepki çekti. 
Federasyon, il müdürlüklerine gönderdiği yazıda, fiyatı yaklaşık 100 milyon olan ve her karşılaşmada en az 4 adet bulunması gereken Mikasa MVP 200 toplarının okullar dahil tüm maçlarda mutlaka kullanılmasını istedi. Ancak böyle bir ödeneği bulunmadığı için birçok okulun faaliyetleri aksamaya başlarken, özellikle Doğu'da turnuvalara kapı kapandı. Okul sporları faaliyetleri, Milli Eğitim Bakanlığı'na bağlı olmasına rağmen, firmayla varılan anlaşma uyarınca federasyon tarafından çeşitli zorlamalara gidildiği, hatta il müdürlükleri ve bölge hakemlerine okulların bu topları getirmemesi halinde maçların başlatılmaması yolunda sözlü baskı yapıldığı ortaya çıktı. 
Son olarak Antalya'daki ortaokullar arası maçlar, il müdürlüğünün profesyonel takımlardan bulduğu birkaç topla oynanabildi. İl Milli Eğitim Şube Müdürü Özer Bedir, "Okulların bu topları alacak bütçesi yok. 2 milyonluk öğrenci spor katkısını bile toplayamıyoruz. Ya top gönderilsin, ya da okullar bu konuda serbest bırakılsın" dedi. 


</TEXT>
</DOC>
