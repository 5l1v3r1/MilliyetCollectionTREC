<DOC>
<DOCNO> 404047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sonsiy23.html </URL>
<DATE> 2005/12/16/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Irak'a ikinci bir sınır kapısı açılıyor 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Irak’a, Ovaköy’de yap-işlet-devret yöntemiyle ikinci bir sınır kapısı açılması için Yüksek Planlama Kurulu’ndan YPK yetki talep edildiğini açıkladı. 
     Şahin, son bir yılda Türkiye’ye 32.3 milyar dolarlık sermaye girişi olduğunu bildirerek, bunun 22 milyar dolarıyla, cari işlemler açığının finanse edildiğini söyledi. 
     TBMM Genel Kurulu’nda, Başbakanlık’a bağlı TÜBİTAK, TÜBA, Dış Ticaret Müsteşarlığı, Gümrük Müsteşarlığı ve İhracatı Geliştirme Etüd Merkezi’nin 2006 bütçesi hakkında bilgi veren Şahin, AR-GE çalışmalarına Türkiye’nin daha fazla kaynak ayırmak zorunda olduğunu ve bilim insanı sayısının artırılması gerektiğini söyledi. 
     TÜBİTAK’ın bütçesini sürekli artırdıklarını ifade eden Şahin, bu çabalarının boşa gitmediğini memnuniyetle gördüklerini belirterek, TÜBİTAK’ın ÖSS’de ilk 5 bine giren ve önceden belirlenmiş alanları tercih eden öğrencilere ayda 250 YTL karşılıksız burs vereceğini bildirdi. 
     Şahin, TÜBİTAK’ın, sanayinin ihtiyaç duyduğu AR-GE faaliyetlerine katkı sağladığını ve bu amaçla 150 milyon YTL kaynak ayrıldığını bildirerek, bu durumun, Türkiye’nin sanayisinin gelişmesi için önemli olduğunu söyledi. 
     
     DIŞ TİCARET 
     Mehmet Ali Şahin, 2005 yılında ihracatın 73 milyar dolar olarak gerçekleştiğini, ithalatın ise Ocak-Ekim 2005 döneminde yüzde 21 artarak 95 milyar dolara ulaştığını açıkladı. İthal edilen malların yüzde 12’sinin tüketim, yüzde 88’inin ise yatırım ve ara mallardan oluştuğunu ifade eden Şahin, ekonomik problemi olan ve bu problemleri aşmak için gayret gösteren ülkelerde cari işlemler açığı oluşmasının doğal karşılanması gerektiğini belirtti. Cari açığın finanse edilebilir olması gerektiğine dikkati çeken Şahin, Şöyle konuştu 
     "Cari işlemler açığı, 2005 sonunda 22 milyar dolar seviyesine ulaşacaktır. Ancak Türkiye’ye son 1 yılda 32.3 milyar dolar sermaye girişi olmuştur. Bu sermayenin 22 milyar dolarıyla cari açık finanse edilmiştir. 10.3 milyar doları da döviz rezervlerine ilave edilmiştir." Şahin, sadece petrol ve doğalgaz fiyatlarındaki artışların, ithalat maliyetini 10 milyar dolar artırdığını bildirdi. 
     Komşu ülkelere yönelik ticari faaliyetlerin de arttığını kaydeden Şahin, Türkiye’nin komşu ülkelerle ticaret hacminin, 44 milyar dolara ulaştığını açıkladı. 
     
     GÜMRÜKLER 
     Bakan Şahin, gümrüklerde kaçakçılıkla daha etkili mücadele edilmesi için önlemler alındığını ve gümrük kapılarının tamamında güvenlik sistemi uygulamasına geçildiğini söyledi. Gümrük işlemlerinin yüzde 99’unun elektronik ortamda yapıldığını kaydeden Şahin, 298 milyon YTL değerinde kaçak eşya ele geçirildiğini bildirdi. 
     
     GÜMRÜK KAPILARINDA YAP-İŞLET-DEVRET 
     Şahin, gümrük kapılarının yap-işlet-devret yöntemiyle yapılması için TOBB ile protokol imzalandığını ve İpsala ile Gürbulak sınır kapılarının bu yöntemle yenilendiğini söyledi. Habur, Cilvegözü ve Sarp sınır kapılarının da aynı yöntemle işletileceğini anlatan Şahin, Irak’a, Ovaköy mevkiinde yap-işlet-devret yöntemiyle ikinci bir sınır kapısı açılması için YPK’dan yetki talep ettiklerini açıkladı. Şahin, Gümrük Müsteşarlığı’nın, Türkiye’de toplanan vergilerin yüzde 15’ini tahsil ettiğini ifade etti. 
     Konuşmaların ardından, TBMM Genel Kurulu’nda, Başbakanlık’a bağlı TÜBİTAK, TÜBA, Dış Ticaret Müsteşarlığı, Gümrük Müsteşarlığı ve İhracatı Geliştirme Etüd Merkezi’nin bütçeleri kabul edildi. 
     Daha sonra 4. tur görüşmelere geçildi. 
     
</TEXT>
</DOC>
