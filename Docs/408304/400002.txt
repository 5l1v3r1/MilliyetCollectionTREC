<DOC>
<DOCNO> 400002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sonsiy09.html </URL>
<DATE> 2005/12/02/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
İran Dışişleri Bakanı'na Olcay Hanım dersi 
</HEADLINE>
<TEXT>

     EZELHAN ÜSTÜNKAYA Ankara 

Ülke sınırları içinde kadınların örtünmek zorunda olduğu, büyükelçiliklerinin çoğunda kadın gazeteci ve ziyaretçilere başörtüsü takma kuralı uygulayan İran'ın Dışişleri Bakanı Manuçehr Mottaki'yi evinde ağırlayan CHP Genel Başkanı Deniz Baykal'ın eşi Olcay Baykal, konuğuyla tokalaşmadı. Olcay Baykal, "Üsluplarına saygı gösterdik" dedi. 
     Ankara Büyükelçiliği döneminde ziyarete gelen kadınlara örtünme zorunluluğu getiren Mottaki, dün sabah Baykal çifti ile kahvaltıda bir araya geldi. CHP liderinin bir süre önce taşındığı Angora Evleri’ndeki konutunda gerçekleşen kahvaltıda servisi bizzat Baykal çifti yaptı. Olcay Baykal, konuğuna kendi yaptığı cevizli incir reçeli ikram etti. 
     
     "Başbakan olabilirsiniz" 
     Baykal ve eşini İran'a davet eden Mottaki, "Başbakan olabilirsiniz, partiniz ve sizin görüşleriniz bizim için önemli" dedi. 
     İran'a gidip gitmeyeceğine ilişkin Milliyet'in sorusuna, "Şimdiye kadar düşünmemiştim" yanıtını veren Olcay Baykal, Mottaki ile tokalaşmamasını, "Çok dostane bir görüşme oldu. Onların da kendilerine göre belli kuralları, üslupları var. Üsluplarına, inançlarına saygı gösterdik" diye açıkladı. 
     
     Akgönenç de tokalaşmadı 
     Kapatılan RP'nin Genel Başkanı Necmettin Erbakan'ın Mottaki'ye evinde verdiği yemeğe katılan, ancak özel görüşmeye girmeyen Saadet Partili Oya Akgönenç de, konuk bakanla tokalaşmadı. Akgönenç, "Ben her ülkenin diplomatik usulüne göre davranılması gerektiğini düşünüyorum. O yüzden elimi bile uzatmadım, başımla selamladım. Onlar da karşılık verdiler, saygı göstermek lazım" dedi. 
     
</TEXT>
</DOC>
