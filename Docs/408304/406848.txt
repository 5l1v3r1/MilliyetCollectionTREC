<DOC>
<DOCNO> 406848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/guncel/gun03.html </URL>
<DATE> 2005/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Günübirlik kaçakçılık 
</HEADLINE>
<TEXT>


Edirne'de günlük kaçakçılık olayları yaşandığını belirten Vali Nusret Miroğlu, Kapıkule'den giren bu 'günübirlikçilerin' satışlarının engelleneceğini söyledi 

EDİRNE AA 

Edirne Valisi Nusret Miroğlu, Edirne'de günlük kaçakçılık olayı yaşandığını, Kapıkule'den yurda giriş yapan ve "günübirlikçiler" denilen bu kişilerin yaptığı satışların engelleneceğini bildirdi. 
Edirne'de bu ticaretin herkes tarafından bilindiğini belirten Miroğlu, şöyle devam etti "Her gün kentte arabalarla gelerek, mazot, şeker, muz ve ceviz satıyorlar. Bunlar Kapıkule'den geçiyorlar. Bu araçların hepsini tanıyoruz. Kapıkule'den geçiş yapan yolcuların sigara ve içki alma hakları var. Bunu normal geçiş yapanlara tanıyoruz. Bundan günübirlikçiler de yararlanıyor." 
Miroğlu, rüşvet operasyonunun ardından Kapıkule bir aksaklık yaşanmadığını, gizli kamera görüntülerinin izlenmesinin sürdürdüğünü ifade etti. 

6 gümrükçü tutuklandı 
Rüşvet operasyonu kapsamında aranan ve dün sabah savcılığa teslim olan altı gümrük muhafaza memuru, ifadelerinin alınmasının ardından mahkemeye sevk edildi. 
Edirne Sulh Ceza Mahkemesi'nde ifade veren gümrük muhafaza memurları Cantekin Kızılırmak, Cemil Ateş, İsmail Ünsal, Mahmut Yıldırım, Yaşar Kaya ve Ömer Uzar, "örgütlü irtikap ve rüşvet" suçundan tutuklanarak cezaevine gönderildi. Böylece operasyon kapsamında tutuklanan gümrükçülerin sayısı 50'ye ulaştı. Operasyon kapsamında gözaltına alınan, ancak adliyeden firar eden gümrük muhafaza memuru Ertan Türe de dün Edirne Adliyesi'ne gelerek teslim oldu. Türe tutuklandı. 
Edirne Başsavcılığı da yazılı açıklamasında, operasyonun ardından gümrüksüz satış mağaza sahipleri ve yöneticileri hakkında "örgüt kurarak teşekkül halinde içki ve sigara kaçakçılığı" suçundan işlem yapıldığını bildirdi. Açıklamada, "5 gümrük müfettişi ile 3 polis başmüfettişi hakkında idari soruşturmaya başladı" denildi. 



</TEXT>
</DOC>
