<DOC>
<DOCNO> 404263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sondun27.html </URL>
<DATE> 2005/12/17/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Hong Kong polisi 41 yaralı, 900 gözaltı... 
</HEADLINE>
<TEXT>

     Dünya Ticaret Örgütü'nün DTÖ Hong Kong'da düzenlenen toplantıları sırasında küreselleşme karşıtlarıyla polis arasında çıkan çatışmalarda 41 kişinin yaralandığı açıklandı. 
     Hong Kong polisinden Komiser Dick Lee, DTÖ'nün ''6. Bakanlar Konferansı''nda, yaralananlardan 5'inin polis olduğunu ve 2 yaralının hastaneye kaldırıldığını söyledi. 
     Lee, ayrıca polisin 900 kadar göstericiyi gözaltına aldığını, bu kişilerin tutuklanıp tutuklanmayacaklarına karar verileceğini kaydetti. Lee, ''Gerekirse tutuklayacağız. Kolayca gitmelerine izin vermeyeceğiz'' diye konuştu. 
     Yüzlerce gösterici polis hatlarını yararak, konferansın yapıldığı alanın yakınına ulaşmış, güvenlik güçleri de göstericilere karşı gözyaşartıcı gaz kullanmıştı. 
     Hong Kong polisi, göstericilerin ilerlemesi nedeniyle, Devlet Bakanı Kürşad Tüzmen ve dünyanın çeşitli ülkelerinden ticaret bakanlarının bulunduğu toplantı merkezinin kapılarını kapattı. Şiddet eylemleri başladığı zaman bazı heyetler de bulundukları otellerde mahsur kalarak, toplantılara gidemedi. 
     Dünya Ticaret Örgütü'nün serbest pazar faaliyetine karşı çıkan göstericiler arasında Güney Koreli çiftçiler, Güneydoğu Asya'dan gelen çeşitli gruplar ile Fransız çiftçi Jose Bove gibi Avrupa ve ABD'den gelen eylemciler yer alıyor. 
     
</TEXT>
</DOC>
