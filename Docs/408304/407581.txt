<DOC>
<DOCNO> 407581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sondun30.html </URL>
<DATE> 2005/12/29/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Savaş suçlusu Mladiç'e geçen aya kadar emekli maaşı ödenmiş 
</HEADLINE>
<TEXT>

     Bosna'da, 1995 yılında yapılan Srebreniça katliamından sorumlu tutulan zanlılardan Sırp General Ratko Mladiç'e, geçen aya kadar emekli maaşı ödendiği öne sürüldü. 
     Merkezi Belgrad'da bulunan B-92 radyosunun haberinde, 10 yıldır firarda bulunan Mladiç'in ordudan aldığı emekli aylığının, geçen aya kadar düzenli olarak hesabına yatırıldığı belirtildi. 
     Haberde, bu durumun, kendisine yöneltilen suçlamalar ve Batılı ülkelerin baskısına rağmen, Mladiç'in ordu tarafından korunduğunun göstergesi olduğu iddia edildi. 
     Radyo, kaçak komutanın bu paranın herhangi bir miktarını bizzat çekmediğini, ancak yakın akrabalarının ve adı açıklanmayan 2 askeri yetkilinin, parayı çekme hakları olduğunu aktardı. 
     Mladiç'in emekli maaşının, yakınlarının parayı alma yetkisinin yenilenmesi için gereken süre dolduğu için, sadece geçen ay verilmediği belirtildi. 
     Sırp General Ratko Mladiç, Bosna-Hersek'te 1992-1995 arasındaki iç savaş sırasında 8 bin Boşnak erkeğinin öldürüldüğü Srebreniça'da, katliam emrini vermekten sorumlu tutuluyor. 
     
</TEXT>
</DOC>
