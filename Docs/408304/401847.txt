<DOC>
<DOCNO> 401847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sonyas13.html </URL>
<DATE> 2005/12/08/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Saçını kaybeden erkeğin özgüveni sarsılıyor, kadınlar gür saç seviyor 
</HEADLINE>
<TEXT>

     
     Ufuk Kırabalı 
     
Avrupa’da yapılan bir anket çalışması, saç dökülmesi yaşayan erkeklerin, bedenlerine ilişkin büyük ölçüde özgüven sorunu yaşadığını ortaya koydu. 
     AA muhabirinin aldığı bilgiye göre, Uluslararası ilaç firması Merck Sharp Dohme’nin desteğiyle Gallup Spain adlı araştırma şirketi tarafından Almanya, Fransa, İtalya, İspanya ve Birleşik Krallık’ta Britanya yaklaşık bin 500 erkeğin katılımıyla gerçekleştirilen araştırma, saç kaybının erkeklerdeki psiko-sosyal etkilerini gözler önüne seriyor. 
     Çalışmaya davet edilen bin 500 kişiden, saç kaybı sorunu yaşadığını bildiren 729 kişi üzerinde yoğunlaşan araştırmada, saç, kişinin kendisi için yaptığı imgesel değerlendirmede önemli bir faktör olarak ortaya çıktı. 
     Katılımcıların çoğunun, saç kaybıyla birlikte "kendi bedenlerine ilişkin beğenilerinin olumsuz etkilediği" yönünde görüş açıkladığı araştırmada, erkeklerin yüzde 43’ü kişisel çekiciliğe olan inançlarının azaldığını, yüzde 42’si kel olma korkusu yaşadıklarını, yüzde 37’si yaşlı görünme endişesi taşıdıklarını, yüzde 21’i de depresyon yaşadıklarını bildirdi. 
     
     ENDİŞELER YERSİZ DEĞİLMİŞ 
     Öte yandan, saç dökülmesi sorunu yaşayan erkekler hakkında kadınların bakış açısını belirlemek amacıyla yine Avrupa’da yapılan bir başka araştırmada, erkeklerin saç dökülmesi karşısında yaşadıkları endişelerin pek de yersiz olmadığını ortaya koyuyor. 
     ICM Direct Reserch firması tarafından Fransa, Almanya, İtalya, İspanya ve İsveç’te yaşayan, 20 ile 39 yaşları arasındaki bin bekar kadına yöneltilen sorular ışığında yapılan değerlendirmede, genç Avrupalı kadınların, kel ya da kelleşmekte olan erkeklerden çok, saçlı erkekleri çekici bulduğu tespit edildi. 
     Katılımcılardan yüzde 75’inin, gür saçların sıradan bir erkeği daha çekici kıldığı görüşünü dile getirdiği araştırmada, kadınlar saç dökülmesiyle mücadele konusundaysa erkeklere büyük çoğunlukla yüzde 79 destek vereceklerini, yüzde 44’ü de erkeklerin saç dökülmesine 
     teslim olmadan önce mutlaka tedaviyi denemeleri gerektiği görüşünü ifade etti. 
     
</TEXT>
</DOC>
