<DOC>
<DOCNO> 407490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/guncel/gun08.html </URL>
<DATE> 2005/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İstiklal Caddesi yeni yıla yetişecek 
</HEADLINE>
<TEXT>


İstanbul Belediye Başkanı Kadir Topbaş, 'modernize' edilen İstiklal Caddesi'nin yılbaşı gecesine yetişeceği müjdesini verdi 

ŞENOL DEMİRCİ İstanbul 

İstanbul Büyükşehir Belediye Başkanı Kadir Topbaş, 11 milyon YTL'lik yatırımla modernize edilen İstiklal Caddesi'ndeki çalışmaların yılbaşı gecesine yetişeceğini belirtti. 
Yaya trafiğini etkileyen caddedeki yenileme çalışmalarının aralıksız sürdüğünü belirten Topbaş, ağaçların sökülmesi konusunda ise şunları söyledi 
"İstiklal Caddesi'nde yılda en az 40 defa kazı ruhsatı alınıyordu. Ağaçların kökleri büyüyerek eski yapı tonozunu tahrip ettiği gibi güvenlik kameralarının görüntüsünü engellemeye başladı. Bütün bu gelişmeleri dikkate alarak caddede düzenleme yaptık. İstanbul Büyükşehir Belediyesi olarak, ara sokaklarıyla birlikte İstiklal Caddesi'nin tümünü 11 milyon YTL civarında ciddi bir yatırımla modernize ediyoruz. Çalışmanın Kasım-Aralık ayları içindeki ölü sezonda yapılması kararını da bölgedeki esnaflarla, iş sahipleriyle yapılan görüşmeler sonucunda aldık. Çalışmalar yılbaşına yetiştirilecek." 
İtalya ve Fransa'da da ağaç ve bitkilerin caddelere ekilmesi uygulamasına son verildiğini anlatan Topbaş, "Dünyada uygulanmaya başlanan bu tarzın adı Arneu. Caddemizde biz de bu yeni tarzı uygulayacağız. Yeni düzenleme sonrasında İstiklal Caddesi'nde Arneu tarzı saksılarda ağaç ve çiçek uygulamamız olacak. Arneu tarzı uygulamayla ilgili İtalya ve Fransa'dan örnekler getirildi, kalıplar çıkarıldı" dedi. 



</TEXT>
</DOC>
