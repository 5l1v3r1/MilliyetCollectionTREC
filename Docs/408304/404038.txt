<DOC>
<DOCNO> 404038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sonsiy14.html </URL>
<DATE> 2005/12/16/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Hrant Dink'ten "Pamuk davası" yorumu Ülkem adına çok üzülüyorum 
</HEADLINE>
<TEXT>

     Agos Gazetesi Genel Yayın Yönetmeni Hrant Dink, yazar Orhan Pamuk hakkında açılan davaya ilişkin "Ülkem adına çok üzülüyorum. Şu gördüğünüz manzara, dış dünyanın ilgisi, siyasetçilerin buraya akın etmesi, Türkiye’deki demokrasiyi sorgulamaları... Bu çok utanç verici" dedi. 
     Dink, yazar Pamuk’un durdurulan davasının görüldüğü Şişli Adliyesi’nden çıkışında basın mensuplarına yaptığı açıklamada, böyle bir davanın görülmesinin herkes için utanç verici olduğunu ileri sürerek, şunları kaydetti 
     "Ülkem adına çok üzülüyorum. Şu gördüğünüz manzara, dış dünyanın ilgisi, siyasetçilerin buraya akın etmesi, Türkiye’deki demokrasiyi sorgulamaları... Bu çok utanç verici. Şu anda burada milliyetçi arkadaşlar da var. Aynı utancı onlar da duyuyorlar, hepimiz duyuyoruz. 
     Ama o zaman oturup kendi kendimizi, ’niçin bu duruma düştük’ diye sorgulamamız lazım. İktidarın, AB’nin bunu düşünmesi lazım. 
     TCK tartışılırken biz bu maddelere, 301, 305, bunlara dikkat çektik. ’Antidemokratik maddelerdir, yarın öbür gün başımıza işler açar’ dedik. Ama o zaman AB’de, Türkiye de zina tartışmasına kilitlendi. Zina tartışması bitince de ’tamam bu çok iyi kanun’ dediler. Ama bunun iyi bir kanun olmadığını onlar da görüyorlar. 
     Dolayısıyla biz dışarının dayatmasıyla kendi kanunlarımızı düzelteceksek vay bize, ayıp bize... 
     Orhan Pamuk popüler bir insan ya da ben veya başkaları. Bizler belki kurtulabiliriz, ama Türkiye’de diğer sessiz kalan Orhan’lar, yarın öbür gün bu maddelerden yargılanabilir. Dolayısıyla aslolan 301’in yeniden iktidar ve meclis tarafından gözden geçirilmesi, bu 
     maddenin düzeltilmesidir." 
     
</TEXT>
</DOC>
