<DOC>
<DOCNO> 404797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sontur04.html </URL>
<DATE> 2005/12/19/ </DATE>
<TIME> 06.55 </TIME>
<AUTHOR>  </AUTHOR>
<HEADLINE>
Motosiklete binen kızlara, e-maille tehdit 
</HEADLINE>
<TEXT>

     Ferhan KAPLAN MİDYAT Mardin , DHA 

MARDİN’in Midyat ilçesindeki Aziz Önen Lisesi’nde okuyan Tuğba ve Derya İleri kardeşler, Hip-hop’ tarzı giyindikleri ve motosikletle okula gidip geldikleri için e-maille tehdit edildiklerini ileri sürdü. Kimliği belirlenemeyen kişilerce, liseli 2 kız kardeşin bindikleri motosikletin oturma döşemesi bıçakla parçalanırken, aynaları da kırıldı. Tuğba ve Derya İleri’nin babası Salih İleri, motosiklete yapılan saldırı ve ölüm tehditi nedeniyle Cumhuriyet Savcılığı’na suç duyurusunda bulundu. 
     İlçe merkezindeki Aziz Önen Lisesi son sınıf öğrencisi 18 yaşındaki Derya İleri ile aynı okulun 1'inci sınıfında okuyan kardeşi 16 yaşındaki Tuğba İleri’nin okula gidip gelmeleri ve gezmeleri için, emekli öğretmen babaları Salih İleri bir motosiklet aldı. Liseli 2 kız kardeş, Hip-hop kıyafeti’ diye tanımlanan bol kesimli pantolon giyerek motosiklete binip gezmeye başlayınca, çevrenin ilgi odağı haline geldi. Derya ve Tuğba İleri, bir hafta önce Yenimahalle semtindeki evlerinin önüne bıraktıkları motosikletin oturağının kimliği belirlenemeyen kişilerce bıçakla parçalanıp, aynalarının kırılmasının ardından e-maille ölüm tehditleri almaya başladı. 
     
     HİZBULLAH İMZALI E-MAİL 

     Bunun üzerine korku ve paniğe kapılan Derya ve Tuğba İleri, kendilerine gelen e-maili babaları Salih İleri’ye göstererek yardım istedi. İleri kardeşler, giyim tarzlarından vaz geçmeyeceklerini belirterek, Biz çağdaş giyinmekten zevk alıyoruz. Bize bu tehditleri gönderenlerin okulumuzdan olacaklarını sanmıyoruz. Çünkü arkadaşlarımızla bu konuda bir problemimiz olmadı'' dedi. Derya ve Tuğba İleri’nin, kendilerine geldiğini iddia ettikleri ve Hizbullah lideri Abdülsamed’in kızı’ imzası taşıyan tehdit e-mailinde şöyle deniliyor 
     ''Burdaki kızlara kötü örnek oluyorsunuz. Kendinize çeki düzen verin. Bu dünyadakİ bütün canlılar özgür değildir. Bunların hepsi bir hayat sınavıdır. Bunlar varya, hayatlarını bu yola adamış, sizi öldürerek Allaha ne kadar bağlı olduklarını göstermiş olacaklar. Kafanıza sıkarlar ve kimsenin ruhu bile duymaz. Bu son uyarım. Akıllı olun, efendi giyinin ve kimseye kötü örnek olayım demeyin. Okumakla adam olunsaydı bugün bütün Güneydoğu filozof olacaktı. Boş verin, camiye gitseniz bence daha hayırlı olur. Belki de dünyayı kazanmadın, ahireti kazanırsın. Sokakalarda erkekler gibi gezerek kendinizi ne sanıyorsunuz '' 
     
     GEREKİRSE MEMLEKETİMİ TERKEDERİM'' 

     Kızlarının tehdit edilmesinden rahatsızlık duyan baba Salih İleri, Savcılığa dilekçeyle suç duyurusunda bulunarak, hiçbir siyasi grup veya parti ile bağlantılarının olmadığını söyledi. Baba İleri, Bizim tek düşüncemiz demokrasidir. Ülkenin yararına olan her türlü girişimin yanındayız. Ben emekli bir öğretmen olarak sadece bilime inanan, safsatalara inanmayan biriyim. Kızlarımın motosiklete binmelerine bazıları tahammül edemedi. Kızların motora binmesi günahtır’ deyip tehdit ediyorlar. Ben çocuklarımın yaşam tarzına karışmam. Giyimleri bu çağın gençleri gibidir. Gerekirse memleketimi terk ederim ama, çocuklarıma bu konuda baskı yapmam'' diye konuştu. 
     
</TEXT>
</DOC>
