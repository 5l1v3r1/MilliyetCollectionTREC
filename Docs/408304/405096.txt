<DOC>
<DOCNO> 405096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sonspo22.html </URL>
<DATE> 2005/12/20/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Ümit Davala, Werder Bremen'den ayrılacak... 
</HEADLINE>
<TEXT>

     Alman 1. lig Bundesliga takımlarından Werder Bremen'de oynayan, ancak arka arkaya gelen sakatlıkları nedeni ile yaklaşık 4 ay boyunca sahalardan uzak kalan milli futbolcu Ümit Davala, sözleşmesi sona ermeden önce 31 Aralık 2005 tarihinde takımından ayrılacak. 
     Werder Bremen menajeri Klaus Allofs, Davala'nın sakatlıklarından sonra takımda aktif olarak görev yapmasının zorlaştığını, yine de kendini kanıtlamak için şansını başka takımlarda aramak istediğini belirterek, kendilerinin de karşılıklı olarak iyi anlaştıkları Davala'ya engel olmak istemediklerini söyledi. 
     Teknik Direktör Thomas Schaaf da, Davala'nın Werder Bremen'de gösterdiği başarıları takdir ettiğini ifade ederek, ''Ümit Davala, verimliliği ve kazanma azmi ile takımımızın başarılarına büyük katkı sağlamıştır. Kendisine yeni görevlerinde bol şans diliyoruz'' dedi. Davala'nın hangi kulübe gideceği ise henüz belirsiz. 
     
</TEXT>
</DOC>
