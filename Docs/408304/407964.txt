<DOC>
<DOCNO> 407964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/soneko42.html </URL>
<DATE> 2005/12/30/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Unakıtan Doktor ve avukatların vergi kaçırmasını önleyeceğiz... 
</HEADLINE>
<TEXT>

     Maliye Bakanı Kemal Unakıtan, vergi kaçağının zorlaşacağını, doktor ve avukatların vergi kaçırmasının önüne geçmek için de yeni tedbirlere başvurulacağını bildirdi. 
     CNN Türk televizyonunda programa katılan Unakıtan, sıcak para konusunda hiç bir kaygıları olmadığını, ancak Türk ekonomisindeki güven ve istikrar ortamının aynen devam etmesi gerektiğini ifade etti. 
     2006 yılında Türkiye'ye 4 milyar doların üzerinde yabancı sermaye girişi beklediklerini kaydeden Unakıtan, yabancı sermayenin ekonomisi güçlü, rekabete dayalı serbest piyasa ekonomisini kurmuş ve siyaseti istikrarlı ülkelere geldiğini vurguladı. 
     Unakıtan, kayıtdışı ekonomiye ilişkin görüşlerini açıklarken de eskiden GSMH'nin yüzde 35-36'sı oranında bulunan kayıtdışı ekonomiyi, yüzde 26'ya kadar indirdiklerini belirtti. Bu oranın daha da ineceğini ve 10 yıllık süreçte gelişmiş ülkeler seviyesine geleceğini söyleyen Unakıtan, şöyle devam etti 
     "2006'da vatandaşlık numarası, aynı zamanda vergi numarası olacak. Artık çok daha etkin bir denetim sistemine geçmiş olacağız. Geçenlerde bir arkadaş anlattı... bizim hanımı çağırdılar. Ne oldu, nereye çağırdılar Gel bakalım, senin 4 tane evin var. Bunları kimlere kiraya verdin Kaç para aldın Bunları bize bir anlat bakalım... Ne kadar memnun oldum." 
     
     DOKTOR VE AVUKATLARA TAKİP 

     Maliye Bakanı, doktor ve avukatların vergi kaçırdığı iddialarının hatırlatılması üzerine de bu konuda yeni tedbirleri devreye sokacaklarını bildirdi. Unakıtan, bu tedbirler hakkında da şu bilgiyi verdi 
     "Avukat, davaya giriyor. Bütün dosyalarına ineceğiz. Herkesi veri tabanına getiriyoruz. Bir avukat, kaç davaya girmiş Bunlara bakılacak. 
     Doktorların vermiş olduğu reçetelere de protokol numarası koyacağız. Eczane, numarası olmayan reçetenin ilacını vermeyecek. Numaran yok, kusura bakma ilacını veremiyoruz. Numaran var ilaç verilecek. Eczane, otomatik olarak bilgisayara girecek, onlar da bana gelecek. 
     Doktorlara POS makinası da kuracağız. Hasta, kredi kartı ile de borcunu ödeyebilsin. Kredi kartı olursa, mükellefi daha iyi takip ediyoruz. Öyle şeyler buluyoruz ki kredi kartıyla satış kadar vergi ödenmemiş. Onlar da küt diye düğmeye basınca ortaya çıkıyor." Unakıtan, bundan sonraki hedeflerini, "Vergi oranlarını artırmadan, ekonomideki kaçaklara inerek, vergi gelirlerini ve mükellef sayılarını artırmak, vergi gelirlerindeki artan kısmı da vergiyi indirmek suretiyle halka yaymak" olarak ifade etti. 
     Maliye Bakanı, vergi cezalarını artıran bir paket hazırlığı içinde bulunduklarını da dile getirdi. 
     
     DENETİM BİRİMLERİ 

     Unakıtan, vergi denetim birimlerinin tek çatı altında toplanıp toplanmayacağına ilişkin bir soruyu yanıtlarken de denetimin bir yerden koordine edilmesi gerektiğine işaret etti. 
     Maliye Bakanlığı bünyesinde hesap uzmanları, maliye müfettişleri, gelirler kontrolörleri ve vergi denetmenleri bulunduğuna işaret eden Unakıtan, "Bunları bir koordinasyon içinde çalıştırıyoruz. İleride 3 çatıda mı olur, 2 çatıda mı olur, Maliye Bakanlığı olarak karar vereceğiz" diye konuştu. 
     Unakıtan, denetim işlerini standart hale getireceklerini de belirtti. 
     
     SIRA İSTİHDAMDA 

     Bakan Unakıtan, yatırım yapılarak işsizliğe ancak çözüm bulunacağını, bunun için makro düzeyde tedbirler aldıklarını ve yatırımın merkezine özel sektörü oturttuklarını da söyledi. 
     Türkiye'de hızlı nüfus artışı ve tarım sektöründen reel kesime kayan işgücü nedeniyle, işsizliğin her yıl artış gösterdiğini ifade eden Unakıtan, "Şimdi sıra istihdam artışında mikro tedbirlere geldi" dedi. 
     Bu tedbirler içinde üretim maliyetlerini düşürmeyi hedeflediklerini vurgulayan Maliye Bakanı, "Bu yıl vergi yükünü azalttık, şimdi istihdam üzerindeki yükü azaltacağız. 2006 yılında istihdam üzerindeki vergiler düşürülecek" açıklamasında bulundu. 
     Unakıtan, 2006 yılında seçim olup olmayacağı yolundaki bir soruya ise "Erken seçim, Türkiye'nin aleyhine iş yapmak olur" şeklinde kısa bir yanıt verdi. 
     
     ÖZELLEŞTİRME 

     Maliye Bakanı, Özelleştirme gelirleri ve politikaları konusunda değerlendirme de yaptı. Unakıtan, özelleştirmeye 2005 yılının damgasının vurulduğunu, Türkiye'nin Tasarruf Mevduatı Sigorta Fonu TMSF , Özelleştirme İdaresi Başkanlığı ve bakanlıklar dahil olmak üzere birkaç koldan özelleştirme politikalarını sürdürdüğünü anlattı. 
     Şu ana kadar özelleştirme gelirini 32 milyar 748 milyon dolar olarak açıklayan Unakıtan, özelleştirmeden sağlanan paraları bütçenin giderlerinde harcamadıklarını, Türkiye'nin borçlarını ödemek için hemen Hazine'ye verdiklerini belirtti. 
     "Türkiye gibi komünist ülke yokmuş" diyen Unakıtan, 2006 yılında özelleştirmeye devam edileceğini, başta enerji sektörü dağıtım hatları olmak üzere, limanların, Milli Piyango, Petlas, THY gibi kuruluşların gündemlerinde olacağını bildirdi. Maliye Bakanı Unakıtan, Türkiye'nin özelleştirmede çok vakit kaybettiğini de sözlerine ekledi. 
     
</TEXT>
</DOC>
