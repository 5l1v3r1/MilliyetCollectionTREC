<DOC>
<DOCNO> 400847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/dunya/adun.html </URL>
<DATE> 2005/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Militan gibi 
</HEADLINE>
<TEXT>


Saddam Hüseyin, çıkarıldığı 3. duruşmada mahkeme salonunu birbirine kattı. İlk tanığın Duceyl katliamıyla ilgili ifade verdiği 6 saat süren duruşmada tehditler ve sloganlar havada uçuştu 

DIŞ HABERLER SERVİSİ 


1982'de kendisine karşı düzenlenen suikast girişimi sonrasında Duceyl'de 148 Şii'nin ölüm emrini verdiği gerekçesiyle "insanlığa karşı suç" işlemekten yargılanan Irak'ın devrik lideri Saddam Hüseyin, dünkü 3. duruşmada mahkemeyi birbirine kattı. Saddam Hüseyin, çıkardığı karışıklık ve avukatlarının mahkemeyi terk etmesi nedeniyle 1.5 saat ara verilen duruşmada hem Kürt Başyargıç Muhammed Rizgar Emin, hem ifade veren görgü tanığı Ahmed Hasan Muhammed, hem de dinleyici sıralarındaki bir kişiyle tartıştı, tehditler savurdu. 

Clark konuşmak istedi 
Duruşmanın hemen başında, Kürt yargıç Rizgar Muhammed Emin ile Saddam'ın avukatları arasında yer alan eski ABD Adalet Bakanı Ramsey Clark arasında tartışma çıktı. Clark, mahkemenin meşruiyeti konusunda bir konuşma yapacağını söyledi ancak yargıç buna izin vermedi. Rizgar Emin, Saddam'ın avukatlarından eski Katar Adalet Bakanı Necip El Nueymi'yi de konuşturmadı. 
Bunun üzerine Clark, Nueymi ve öteki avukatları duruşma salonunu terk etmeye davet etti. Avukatları salonu terk ederken, koltuğunun altında Kuran tutan Saddam Hüseyin ayağa kalkıp sağ elini havada sallayarak slogan atmaya başladı. Saddam, "Bu dava ABD'de imal edildi. Yaşasın Irak, yaşasın Arap devleti" şeklinde slogan attı. Aynı davada Saddam'la birlikte idam istemiyle yargılanan 7 sanıktan biri olan üvey kardeşi Barzan İbrahim el Tikriti de, "Yaşasın Saddam. Neden bizi hemen kurşuna dizip bu oyuna son vermiyorsunuz " diye bağırdı. 

İlk tanık konuştu 
Duruşmada, ilk kez bir görgü tanığı mahkemeye ifade verdi. Eski Şii Dava Partisi'nin tanınmış üyelerinden 38 yaşındaki Ahmed Hasan Muhammed, katliamı yaşadığını ve pek çok arkadaşının gözleri önünde öldürüldüğünü anlattı. Saddam, Muhammed konuşurken yerinden fırlayarak laf attı. Bu sırada avukatlar, dinleyici sıraları arasında bulunan bir kişinin Saddam ve Barzan İbrahim'e işaretle ölüm tehdidinde bulunduğunu ileri sürdü. Dinleyici salondan çıkarıldı. 

'Anayasal hakkımdı' 
Tanıkların dinlemesinden sonra söz alan Saddam, "Silahlı bir saldırının hedefi olmamın ardından anayasal imtiyazımı kullandım. Kendisine ateş edeni izlemeleri için ajanlarını kullanmak Saddam Hüseyin'in hakkı değil mi " dedi. 
Saddam daha sonra hakime dönerek "Kahraman Irak devrimi olduğunda, siz sorumlu tutulacaksınız" diye konuştu. İdam edilmekten korkmadığını da belirten Saddam, "İdam, bir Iraklının pabucundan daha ucuzdur" dedi. Dünkü oturumu 6 saat süren duruşmaya bugün devam edilecek. 

'İnsanlar makinede öğütüldü' 

Duceyl davasının dünkü 3. duruşmasında ifade veren görgü tanığı Ahmed Hasan Muhammed, 1982'de Şii kasabasında yaşananları kendi gözleriyle gördüğünü söyledi. Muhammed, Saddam'a karşı düzenlenen suikast girişiminden sonra kitlesel tutuklamalar yapıldığını, 14 yaşındaki çocuktan 70 yaşındaki kadın ve erkeklere kadar herkesin önce Bağdat'taki gizli servis merkezine ardından da Ebu Gıreyb Cezaevi'ne götürüldüğünü ve 70 gün boyunca işkence edildiğini anlattı. 
Kendisinin de ailesiyle birlikte gözaltına alındığını belirten Muhammed, Bağdat'ta Barzan İbrahim'in yönetimindeki bir istihbarat merkezine götürüldüklerini, buradaki bir odada insanların öğütüldüğü bir makine gördüğünü iddia etti. Tanık, makinenin içinden kan sızdığını, altında da insan saçları olduğunu söyledi. 
Bu sırada Saddam'ın üvey kardeşini 14 yaşındaki çocukları öldürmekle suçlayan Muhammed'e, Barzan İbrahim "Cehenneme git" diye laf attı. Görgü tanığı, "Sen ve çocukların cehenneme gidecek" karşılığını verdi. Daha sonra Saddam'a bağlı kuvvetlerin Duceyl'e girişini anlatan Hasan Muhammed, rasgele ateş açıldığını ve gece sokağa çıkma yasağı ilan edilerek ev ev arama yapıldığını belirtti. Bu sözlere de Saddam Hüseyin itiraz etti ve "Sen orada mıydın " diye sordu. Hasan Muhammed, "Tabi oradaydım. Bir arkadaşım gözlerimin önünde işkenceden geçirildi ve öldürüldü" karşılığını verdi. 
Saddam tekrar müdahale ederek, "Bana k ğıt ve kalem vermiyorsunuz. Notlarımı ve fikirlerimi nasıl yazacağım" diye haykırdı. İfadesi sırasında gözyaşlarını zor tutan Hasan Muhammed, sözlerini "Öldürülenlerin bazıları tanınmaz haldeydi" diyerek bitirdi. 

'ABD damgalı mahkeme' 

Üçüncü duruşma, hafızalara bu görüntüyle kazındı. Duruşmanın ikinci bölümünde Kürt yargıç Rizgar Emin, hem ABD eski Adalet Bakanı Ramsey Clark, hem de Katar eski Adalet Bakanı Necip el Nueymi'nin konuşmasına izin verdi. Clark, bu davanın adil olması gerektiğini, yoksa Irak'ı tamamen böleceğini ifade ederken, Nueymi davanın tamamen ABD damgası taşıdığını, yasalarla ilgisinin olmadığını söyledi. 


</TEXT>
</DOC>
