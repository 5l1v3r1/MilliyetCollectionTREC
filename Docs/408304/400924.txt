<DOC>
<DOCNO> 400924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/yasam/yas04.html </URL>
<DATE> 2005/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğramacı'dan 40. gün vasiyeti 
</HEADLINE>
<TEXT>


Sevda-Cenap And Müzik Vakfı Onur Ödülü Altın Madalyası'nı bugün alacak olan Prof. Dr. İhsan Doğramacı, ünlü piyanist Gülsin Onay'a, ölümünün 40. gününde Chopin'in bir eserini çalmasını vasiyet etmiş 

Yıldız Yazıcıoğlu 

Sevda - Cenap And Müzik Vakfı Onur Ödülü Altın Madalyası'nı bugün alacak olan 1915 doğumlu Prof. Dr. İhsan Doğramacı, her yeni yaşını klasik müzik dinletisiyle kutluyor. "Hocabey" lakaplı Doğramacı, bugün madalya törenine katılacak ünlü piyanist Gülsin Onay'a, Frederick Chopin'in "Polonez Op.53" eseri için, "Benim ölümüm sonrasındaki 40. günde bu parçayı çalacaksın" vasiyetinde bulunduğunu açıkladı. 
Bilkent Üniversitesi'nin kurucusu ve Mütevelli Heyeti Başkanı Doğramacı, Türkiye'de çocuk hekimi ve "YÖK Başkanı" olarak bilindiğini, ancak yurtdışındaki Dünya Sağlık Örgütü ve UNICEF görevlerinde "müzikseverliğiyle tanındığını" kaydetti. Yıllar sonra Türkiye'de klasik müzik alanına katkıları nedeniyle Sevda - Cenap And Müzik Vakfı'nca altın madalyaya değer görüldüğü için memnuniyet duyduğunu belirten Doğramacı, Onay'ın kendisi için bugün madalya töreninde çalacağı Chopin'in "Polonez Op.53"üne özel bir anısı nedeniyle tutkuyla bağlı olduğunu söyledi. 

Özel bir yeri var 
Doğramacı, bu parçayı ilk kez ABD'de iken Perry Como'dan "Till the End of Time" melodisi olarak dinlediğini söyledi. "Bende bazı anılar neticesinde Polonez Op.53 iz bırakmıştır. Benim için yeri tümüyle özel" diyen Doğramacı, bu parçayı her doğum gününde özellikle dinlediğini anlattı. 
Onay'ın en son 90. yaş gününde çaldığı parçaya kendisini bağlayan özel anısını açıklamayan Doğramacı, konunun eşi Ayser Doğramacı'yla ilgili olup olmadığı sorumuzu da yanıtlamadı. 

Mutlu günlerinde çalacağım 
Piyanist Onay da, Doğramacı'nın özel anısını bilmediğini, ancak ilk kez 75. yaş gününde bu parçayı "Hocabey" için çaldığını belirterek, "Bana ölümü sonrası için vasiyeti var. Ancak ben hep onun doğum günlerinde ve mutlu günlerinde bu parçayı çalmak istiyorum" dedi. 
Doğramacı, Işık Metin'in "İhsan Doğramacı ve Müzik" adlı kitabının kapağındaki notaların Chopin'in aynı eserine ait olduğunu da açıkladı. Klasik müzik dinleyicisi gözüyle Mozart'ı "elbette ayrıca sevdiğini" vurgulayan Doğramacı, "Benim için Adnan Saygun'un yeri de bambaşka" sözleriyle ünlü Türk bestecisine duyduğu hayranlığı dile getirdi. 

'Konservatuvarları üniversiteye bağladım' 

Sanata katkısını YÖK Başkanlığı döneminde konservatuvarları üniversite çatısı altına almakla yaptığını belirten Doğramacı, "Konservatuvarlar, ya Kültür Bakanlığı ya da belediyelere bağlıydı. Profesör üstü insanlardan Adnan Saygun gibi isimler için sadece öğretmen sıfatı vardı. Bu durumda konservatuvarlar ya bir bakana ya bir belediye başkanına bağlı olarak siyasi etkilere de açıktı. Üniversitelere bağlanması atılım sağladı" dedi. 


</TEXT>
</DOC>
