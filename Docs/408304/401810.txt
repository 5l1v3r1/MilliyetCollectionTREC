<DOC>
<DOCNO> 401810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sontur27.html </URL>
<DATE> 2005/12/08/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Ankara'da sahte 3 milyon ABD doları ele geçirildi 
</HEADLINE>
<TEXT>

     Ankara Kaçakçılık ve Organize Suçlar Şube Müdürlüğü’nün, yaklaşık 5 ay önce bir taksiciye sahte 100 YTL verilmesi olayından yola çıkarak başlattığı "Taksi Operasyonu" önceki gün İstanbul’da yapılan 2 ayrı baskınla sonuçlandırıldı. 
     Operasyon çerçevesinde sahte para basılan bir matbaa ortaya çıkarılırken, 14 kişi göz altına alındı, çok miktarda sahte döviz ve YTL ele geçirildi. 
     Kaçakçılık ve Organize Suçlar Şube Müdürlüğü Mali Büro Amirliği Ekipleri, Ankara’da piyasaya sürülen sahte paralardan yola çıkarak, İstanbul’a bir ekip gönderdi. İstanbul Emniyet Müdürlüğü Mali Şube Müdürlüğü ile ortak bir çalışma yapan Ankara ekibi, iki ayrı depoya baskın düzenledi. Bu depolarda sahte para basımında kullanılan iki matbaa makinası, bir para kesme makinası, bir şerit burma makinası, metal rulolar, para kalıpları, şablonlar, klişeler emniyet şeridi kalıpları, numaratör, filigram, holigram ve banknot filmleri ile bir adet 7.65 mm çapında tabanca, 4 adet kuru sıkıdan bozma tabanca ele geçirildi. 
     Operasyonla ilgili, Enver K, Ramazan F, Ahmet A, Ahmet K, Behçet Y, Ahmet Ç, Alaattin G, Rıza A, Hüsnü B, Sadık K, Gurbet K, Aslan S, Ahmet İ. ve Osman K. adlı kişiler gözaltına alındı. 
     Bu kişilere ait ev ve depolarda yapılan aramalarda, 34 bin 383 adet 100 ABD doları, 192 adet 50 ABD doları, 281 adet 500 Avro, 11 adet 100 
     Avro, 181 adet 50 Avro, 979 adet 100 YTL, 592 adet 50 YTL, 1498 adet 20 YTL ve 1198 adet 10 YTL olmak üzere toplam 3 milyon 47 bin 900 ABD 
     Doları, 152 bin Avro, 169 bin 540 YTL sahte para ele geçirildi. 
     Emniyet yetkilileri, yakalanan kalpazanların, günlük ortalama 50 bin YTL ile 100 bin sahte ABD Doları bastıklarının ve bu paraların yurt çapında dağıtıldığının tespit edildiğini kaydettiler. 
     Yetkililer, ayrıca ele geçirilen sahte Yeni Türk Lirası banknotlarının gerek baskı kalitesinin gerekse yanıltıcı özelliklerinin üst düzeyde olduğunu da ifade ettiler. 
     
</TEXT>
</DOC>
