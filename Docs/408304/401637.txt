<DOC>
<DOCNO> 401637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sondun30.html </URL>
<DATE> 2005/12/08/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
NATO, Pakistan'daki askerlerini geri çekiyor 
</HEADLINE>
<TEXT>

     NATO Genel Sekreteri Jaap de Hoop Scheffer, ''ittifakın bir insani yardım örgütü olmadığını'' belirterek, deprem nedeniyle Pakistan'a gönderilen askerlerin gelecek ay sonunda geri çekileceğini bildirdi. 
     Brüksel'de devam eden ve NATO üyesi ülkelerin dışişleri bakanlarını buluşturan Kuzey Atlantik Konseyi NAC toplantısında konuşan de Hoop Scheffer, NATO'nun, Pakistan hükümetinin talebi üzerine, 8 Ekim'de meydana gelen depremde kurtarma çalışmalarına katkı amacıyla bu ülkeye uzman asker gönderdiğini belirtti. 
     ''NATO bir insani yardım örgütü değildir ve bu tür bir örgüt olma niyeti yoktur'' diyen de Hoop Scheffer, ittifakın zor bir dönemde yardımda bulunmuş olmaktan memnuniyet duyduğunu söyledi. 
     Pakistan'daki NATO birimlerinin, 3 aylık çalışmalardan sonra, öngörüldüğü gibi 31 Ocak-1 Şubat 2006 tarihlerinde geri çekileceği bildirildi. 
     İttifak, çadır, örtü, ısıtma cihazı gibi ihtiyaçları karşılayan 2 bin 700 ton insani yardım malzemesini deprem bölgesine aktardı. 
     NATO bünyesinde son tartışmalarda, ittifakın insani yardım ve doğal felaketlere müdahale alanlarında olası rolü ele alınıyor. 
     Başta Fransa olmak üzere bazı müttefikler, Acil Müdahale Gücü NRF birimlerinin Pakistan'a gönderilmesine karşı tavır aldı ve NRF'nin bu amaçla oluşturulmadığı üzerinde durdu. 
     NATO devlet ve hükümet başkanlarının 2002 sonunda Prag zirvesinde aldığı karar çerçevesinde, en geç 2006'da 25 bin kadar askerle ''tam operasyonel'' olması öngörülen NRF, ilk aşamada 2004 yılında 6 bin dolayında askerle göreve başladı. 
     İttifak üyesi ülkelerin kara, deniz ve hava kuvvetlerinden gelen araç ve askerlerden oluşan NRF, ''bir kriz halinde'', 15 ila 30 gün içinde harekete geçirilebilecek yetenekte bulunuyor. 
     NRF, ''dünyanın her yerinde modern NATO'nun hedef olduğu yeni tehditlere karşı'' mücadeleye hazırlıklı tutuluyor. 
     İttifakın askeri yetkililerine göre, bu tehditlerin başında terörizm ve kitle imha silahları bulunuyor. 
     
</TEXT>
</DOC>
