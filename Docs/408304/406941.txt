<DOC>
<DOCNO> 406941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sondun12.html </URL>
<DATE> 2005/12/27/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
İsviçre’de Libyalı Müslüman öğrenciye başörtü izni 
</HEADLINE>
<TEXT>

     ZAFER ATAMER Cenevre DHA 

      İSVİÇRE’nin Stettlen kentinde Libyalı Müslüman bir ailenin kız çocuğuna, başörtüsüyle okula giriş izni verildi. İlkokul 3’e devam eden öğrencinin beden eğitimi ve yüzme derslerine katılma zorunluluğu da kaldırıldı. 
     Öğrencinin ailesiyle 3 kez görüştüklerini belirten Okul Aile Birliği Başkanı Cristian Haas, "Aile birliği toplantısında alınan karar, hararetli tartışmalar sonrasında, kıl payıyla başörtüsü lehine çıktı. Böyle bir karar ilk kez alındı. Ancak şunu unutmamak gerek bu karar 1 yıl geçerli olacak" dedi. 
     
     KIZ ÖĞRENCİNİN DE FİKRİNİ ALDILAR 
     Kız öğrencinin de fikirlerini aldıklarını ifade eden Haas, "Kendisi bize ailesinden hiçbir baskı görmediğini ve inancı gereği başını örttüğünü söyledi. Ayrıca uygun ortamda yüzme dersine katılacağına dair de velisinden garantik aldık" diye konuştu. Başörtüsü konusunda okul yasasında engelleyici bir ibare bulunmadığını belirten Haas, "Açık bir hüküm bulunmaması da belirsizliğe yol açıyor" dedi. 
     Öte yandan, alınan bu kararı sert bir dille eleştiren kadın hakları savunucusu Regina Probst ise ayrımcılığa karşı olduklarını, okulun aldığı bu kararı protesto ettiklerini ve mahkemeye başvuracaklarını söyledi. Buna karşı, yürürlükteki yasalara uyulması gerektiğini dile getiren İsviçreli eğitimciler, başörtüsü veya başka alanda çıkan sorunların okul idaresi ile veli ve öğrenci diyaloğu yoluyla çözümünde yarar gördüklerini belirtti. Eğitimciler yasaları uygularken de ’fazla katı’ olunmamasını önerdi. 
     
</TEXT>
</DOC>
