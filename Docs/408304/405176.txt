<DOC>
<DOCNO> 405176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/dunya/axdun02.html </URL>
<DATE> 2005/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Solcu Başkan Morales'ten ilk demeç Bush terörist 
</HEADLINE>
<TEXT>


DIŞ HABERLER SERVİSİ 


Bolivya'nın yeni seçilen ancak göreve başlamayan Devlet Başkanı Evo Morales, ABD Başkanı George W. Bush'a "terörist" dedi. Geçtiğimiz pazar günü yapılan başkanlık seçimini kazanan Morales, dün El Cezire televizyonunda yayımlanan demecinde, "Dünyada bildiğim tek terörist Bush'tur. Irak'taki gibi askeri müdahaleleri, devlet terörizmidir" dedi. 
Morales ayrıca, Fidel Castro yönetimindeki Küba'nın anti-emperyalist mücadelesini destekleme sözü verdi. Küba televizyonunun haberine göre, Morales, ABD'den Küba'ya uyguladığı ambargoyu kaldırmasını istedi. Morales, "Daha önce hep Fidel Castro'nun emperyalizmle mücadelesini desteklemeyi hayal etmiştim. Bu fırsat şimdi elime geçti" dedi. Güney Amerika'nın en yoksul ülkesi sayılan Bolivya'nın yeni lideri, Küba'nın Amerikan ambargosuna karşı yürüttüğü mücadelenin önünde sonunda zafere ulaşacağını belirtti. 
Bolivya ve diğer bölge ülkeleri arasında devlet başkanlığına seçilen ilk yerli olan Morales, 22 Ocak'ta ant içerek göreve başlayacak. Koka üreticisi Morales, kokainin hammaddesi olarak kullanılan koka bitkisinin tarımının serbest bırakılmasını savunduğu için de ABD'nin şimşeklerini üzerine çekiyor. 


</TEXT>
</DOC>
