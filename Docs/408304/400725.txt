<DOC>
<DOCNO> 400725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sonsiy05.html </URL>
<DATE> 2005/12/05/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
AKP'den yeni Genel Merkez binası için 10 trilyon... 
</HEADLINE>
<TEXT>

     AKP, yeni genel merkez binasını 2006 yılı içinde tamamlama kararı alarak 10 trilyon lira ayırdı. 
     AKP MKYK’nın Başbakan Recep Tayyip Erdoğan başkanlığında Yeni Zelanda ve Avustralya gezisi öncesinde yapılan son toplantısında, partinin 2006 yılı bütçesi kesinleştirildi. Partinin bütçesi içinde en dikkat çekici boyutu yeni genel merkez binasının 2006 içinde tamamlanması oldu. AKP, kurulduğu 2001 yılından bu yana faaliyet gösterdiği Balgat’taki kiralık genel merkez binasından kendi sahibi olduğu genel merkez binasına geçiş kararını kesinleştirdi. Bu kararla, inşaat çalışmalarını başlatan CHP’nin ardından AKP de yeni genel merkezine 2006 yılında taşınacak. 
     Parti yönetimi, aslan payını Hazine yardımından alacağı 2006 bütçesinden genel merkez binasının 2006’da tamamlanması 
     için gereken parasal kaynağı da belirledi. Genel merkez için partinin bütçesinden 10 trilyon lira ayrıldı. AKP, 2006 sonuna kadar taşındıktan sonra 2007 yılında zamanında yapmayı tasarladığı genel seçimlere yeni genel merkez binasından yürütmeyi planlıyor. 
     
</TEXT>
</DOC>
