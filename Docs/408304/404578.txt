<DOC>
<DOCNO> 404578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/ekonomi/eko05.html </URL>
<DATE> 2005/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Karamehmet'ten Erdoğan'a VIP minibüs jesti 
</HEADLINE>
<TEXT>


Çukurova Grubu Başkanı Karamehmet, BMC fabrikasını ziyaret eden Başbakan Erdoğan'a VIP minibüs hediye etti 

İZMİR DHA 

Çukurova Grubu şirketlerinden BMC'nin İran'a bininci kamyon ihracı ve VIP aracın tanıtımı nedeniyle düzenlenen törende Başbakan Recep Tayyip Erdoğan'a, Başbakanlık için tam donanımla bir Megastar VIP minibüs hediye edildi. 
Tören öncesinde sadece Anadolu Ajansı, TRT ve Karamehmet'in sahibi olduğu Akşam gazetesi ile Show TV'nin muhabirleri içeriye alındı.Erdoğan törendeki konuşmasında, "Ülkede taş üstüne taş koyanın, başımızın üzerinde yeri var. Milli bir kuruluşumuzun dünyanın dört bir yanına ihracat yapması iftihar vesilesidir. BMC bu noktada Türkiye'nin gururudur. Mehmet Emin Bey'le görüşmemizde yeni yatırımların projelendirildiğini öğrenmemiz, ayrı bir mutluluk vesilesi" dedi. Erdoğan'ın, "Benimsenmiş bir sloganı da var. Bence BMC" demesi işçilerden büyük alkış aldı. 

600 milyon dolar yatırım yapacak 
BMC Yönetim Kurulu Başkan Vekili Mehmet Demirpençe de 2023'e kadar dünyada ilk 10'a girmek istediklerini bu amaçla 1 milyar dolar değerindeki tesislere 600 milyon dolarlık daha yatırım yapacaklarını söyledi. 
Konuşmaların ardından Karamehmet, 2005 model Megastar VIP minibüsün anahtarını Erdoğan'a teslim etti. Erdoğan, Karamehmet, Sağlık Bakanı Recep Akdağ ve Enerji Bakanı Hilmi Güler VIP araca binerek atölye bölümüne geçti. 




</TEXT>
</DOC>
