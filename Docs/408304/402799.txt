<DOC>
<DOCNO> 402799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sonspo24.html </URL>
<DATE> 2005/12/12/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
İbrahim Toraman Maçın hakkı bu değildi... 
</HEADLINE>
<TEXT>

     Galatasaray derbisinde Beşiktaş'ın 2 golüne imza atan İbrahim Toraman, hiç ummadıkları ve istemedikleri yenilgi nedeniyle son derece üzgün olduklarını belirterek, ''Aldığımız bu mağlubiyetten dolayı taraftarlarımızdan özür diliyoruz. Açıkçası bu skordan sonra ne diyeceğimi bilemiyorum'' dedi. 
     İbrahim, kendisine ait internet sitesine yaptığı açıklamada, derbi maçlarının önemini takım olarak çok iyi bildiklerini belirtti. Toraman, ''Zaten bu bilinçle çıktığımız maçta hedefimiz, yine bir zaferle ayrılmaktı. Ama bu kez bunu başaramadık. Aslında hiç hak etmediğimiz bir mağlubiyet oldu. Maçın hakkı en azından beraberlikti. Hatta biz Galatasaray'dan daha iyiydik de diyebiliriz. Ancak şansımız bize gülmedi ve 3-2 kaybettik'' dedi. 
     Maçın genelinde, iyi top yapmaya çalışan ve oyun hakimiyetini elinde tutmaya çalışan tarafın kendileri olduğunu iddia eden İbrahim Toraman, ''İkinci yarı başlarken ben maçtan kesinlikle galip ayrılacağımızı düşünüyordum. İki kez öne geçmemize rağmen 3. golü de bulamayınca, sahadan başımız önde ayrıldık'' ifadelerini kullandı. 
     
     HAKEME TEPKİ 
     İbrahim, aslında hakemler için pek fazla konuşmak istemediğini, ancak maçın hakeminin tüm kararlarını ev sahibi lehine kullandığını iddia etti. 
     Hakemin verilmesi gereken kartları vermediğini, verilmemesi gerekenleri ise verdiğini ileri süren İbrahim Toraman, ''Sertliğe fazlasıyla müsamaha gösterdi. Resmen bir şeylerden çekindi. Sanırım taraftarın tepkisinden korktu'' şeklinde konuştu. 
     Toraman, diğer yandan böylesi önemli ve güçlü bir rakibe karşı bir maçta iki gol atmanın kendisini çok mutlu ettiğini dile getirerek, ''Ama bir de bu gollerle rakibimizi yenebilseydik, işte o zaman benden mutlusu olamazdı'' diyerek sözlerini tamamladı. 
     
</TEXT>
</DOC>
