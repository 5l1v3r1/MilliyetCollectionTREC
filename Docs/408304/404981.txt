<DOC>
<DOCNO> 404981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sondun25.html </URL>
<DATE> 2005/12/20/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Almanya'dan en çok Türkiye ve İspanya'ya uçuldu 
</HEADLINE>
<TEXT>

     Alman havaalanlarından 2005 yılı yaz uçuş programında en fazla İspanya ve Türkiye'ye gidildiği bildirildi. 
     Wiesbaden kentindeki Federal İstatistik Dairesi tarafından yapılan açıklamada, 2005 yılı yaz uçuş programı kapsamında, 2004 yılının yaz uçuş programına göre yaklaşık yüzde 8 oranında daha fazla kişinin seyahat ettiği kaydedildi. 
     Açıklamada, Alman havaalanlarından yurtdışına en fazla uçuşların İspanya'nın Balear adalarıyla Kanarya adalarına, Türkiye'ye, Kuzey Amerika'ya ve İngiltere'ye yapıldığı belirtildi. 
     Yurtiçinde uçakla seyahat eden yolcuların sayısının da aynı dönemde yaklaşık yüzde 5 oranında arttığına dikkat çekilen açıklamada, genel olarak uçakla yolculuk yapanların sayısının yüzde 7 oranında artarak 54,3 milyona ulaştığı kaydedildi. 
     
     İSPANYA'YA 2005'TE 55 MİLYON TURİST GELDİ 

     İspanya'da 2005 yılının, 55 milyon turistle kapanmasının beklendiği belirtilerek, bunun rekor olduğu kaydedildi. 
     İspanya Turizm Genel Sekreterliği'nin açıklamasında, bu yıl turizmden elde edilen gelirin de geçen yıla oranla yüzde 3 artarak, 36 milyar 376 milyon avro olduğu bildirildi. 
     Otellerin yüzde 42.7'sinin, seyahat acentalarının yüzde 35.6'sının, araba kiralama şirketlerinin yüzde 90.9'unun sezonu büyük karla kapattığı savunulurken, yabancı turistlerin ülkede kalış sürelerinin azalmasına rağmen harcamalarının arttığı açıklandı. 
     İspanya'ya gelen turistlerin, paket seyahat programları yerine bağımsız seyahati tercih etmeleri önemli bir gelişme olarak gösterildi. Ayrıca, havayolu şirketlerinin bilet ücretlerini düşürmesi turist sayısının artmasında önemli bir etken olduğu kaydedildi. 
     
</TEXT>
</DOC>
