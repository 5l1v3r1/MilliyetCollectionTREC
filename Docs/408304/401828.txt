<DOC>
<DOCNO> 401828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sontur45.html </URL>
<DATE> 2005/12/08/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Topbaş İstanbul üniversiteleri sadece ihtisas, master ve doktora vermeli 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, üniversitelerin İstanbul’a getirdiği ciddi bir yoğunluk bulunduğunu belirterek, "Bundan sonra İstanbul Nazım Planı’nda üniversite öngörülmüyor. Mevcut üniversiteler kapasitelerini genişletmek yerine, Marmara Bölgesi’nde başka yerlerde kampuslar oluşturmayı düşünebilirler" dedi. 
     Kadir Topbaş, İstanbul’da çok sayıda üniversite olduğunu, vakıf üniversitelerinin de kent merkezinde bulunduğunu belirterek, "Üniversitelerin İstanbul’a getirdiği ciddi bir yoğunluk var" dedi. 
     Öğrencilerin hem İstanbul’dan, hem de Anadolu’nun birçok yerinden gelip kent merkezine ciddi yoğunluklar getirdiğini ifade eden Topbaş, şunları söyledi 
     "Tabii ki üniversiteler bir ihtiyaç, ama diğer kentlerimiz de üniversite istiyorlar. İstanbul’daki üniversiteler sadece ihtisas, master ve doktora eğitimi vermeli, üst düzey çalışma yapmalı. Diğerlerinin Marmara Bölgesi’ndeki kentlere yayılması daha doğru planlama stratejisi. Benim şahsi görüşüm ve önerim bu. Bunlar dikkate alınmadığı müddetçe gittikçe büyüyen, hantallaşan, sorunlarıyla birlikte karmaşık hale gelen bir kent olgusu önümüze çıkar." Topbaş, şu anda YÖK’ten 10-12 tane üniversite talebi bulunduğunu, Marmara Bölgesi’nin de üniversiteye müracaat eden gençlere cevap vermediğini belirterek, "Demek ki sayıları daha da artacak veya üniversiteler gelişecek. Mevcut üniversiteler İstanbul’daki kapasitelerini genişletmek yerine, Marmara Bölgesi’nde yeni kampuslar oluşturmayı düşünebilirler" dedi. 
     Üniversitelerin, Çanakkale, Balıkesir ve Bilecik’te değişik yerlerde kampuslar oluşturarak belirli birimlerini oraya dağıtabileceğini dile getiren Topbaş, şunları kaydetti 
     "Bundan sonra İstanbul Nazım Planı’nda kent merkezinde üniversite öngörülmüyor. Belki İstanbul’un sınırlarına katılan kent merkezinden uzak yeni alanlarda üniversiteler yine yapılabilir, ama benim şahsi kanaatim, üniversiteler tercihlerini çevre illerde yaparlarsa çok daha doğru. Üniversitelerin diğer illerde kampus açması, hem o illerin sosyal ve ekonomik açıdan gelişmesine, hem de öğrencilerin çok daha ucuz ve ulaşım açısından da kolay bir hayat sürmelerine katkı sağlar." 
     
</TEXT>
</DOC>
