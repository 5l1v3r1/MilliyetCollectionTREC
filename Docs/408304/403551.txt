<DOC>
<DOCNO> 403551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/siyaset/siy02.html </URL>
<DATE> 2005/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kandil'de görünmek lazım' 
</HEADLINE>
<TEXT>


MHP Genel Başkanı Devlet Bahçeli, 'Türk Silahlı Kuvvetleri üzerine düşeni yapar. Gerekiyorsa Kandil'de bir gece görünmekte fayda vardır' dedi 

ANKARA Milliyet 


MHP Genel Başkanı Devlet Bahçeli, Kuzey Irak'ta kurulacak bağımsız bir Kürt devletinin Türkiye'nin bölünmesine neden olacağını belirterek, "Gerekirse Kandil Dağı'nda bir gece görünmekte yarar var" dedi. 
Bahçeli, medya kuruluşlarının temsilcileri ve yazarlarının katıldığı basın toplantısında, Başbakan Recep Tayyip Erdoğan'ın, "hazırlıksız ve çok konuşan, tutarsız bir şahsiyet" olduğunu savundu. 

Bölünmeye gidiyoruz 
Irak anayasası yapılırken, Kürtlerin bağımsız devlet olma isteğini saklı tuttuğunu, Kürt devletinin kurulmasının ardından Türkiye, İran ve Suriye'de federasyon yapısının gerçekleştirilmek isteneceğini iddia eden Bahçeli şöyle konuştu 
"Bağımsız Kürdistan devleti kurdurulmamalı. 'Uçak seferleri başladı, müteahhitler iş yapıyor, ABD tanıdı, siz de tanıyın, yoksa aramız bozulur' gibi federasyon yapılanmasına rıza mı göstereceğiz TSK, Türkiye'nin varlığını ortadan kaldıracak herhangi tehdit karşısında üzerine düşeni yapmakla mükelleftir. O aşamaya kadar diplomatik tüm yollar kullanılmalıdır. " 
Bahçeli, CIA Başkanı Porter Goss'un ziyareti hakkında da, "ABD bir şey almak istiyorsa, Türkiye'yi ziyaretle bunu yapıyor" dedi. 



</TEXT>
</DOC>
