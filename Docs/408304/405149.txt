<DOC>
<DOCNO> 405149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sontur34.html </URL>
<DATE> 2005/12/20/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Öğretmenden meslektaşına bıçaklı saldırı iddiası 
</HEADLINE>
<TEXT>

     Adana’da, bir ilköğretim okulu öğretmeni, okul servisinde, meslektaşının bıçaklı saldırısına uğradığı iddiasıyla polise başvurdu. 
     Merkez Yüreğir İlçesi’ndeki bir ilköğretim okuluna geçici görevle atanan öğretmen Ufuk Kökçü, Eğitim-Sen Adana Şubesi’nde düzenlenen toplantıda, aynı okulda görev yapan M.A’nın, okul servisinde kendisine bıçakla saldırdığını iddia ederek, Bankalar Polis Merkezi’ne başvurduğunu söyledi. 
     Öğretmen ve okul müdürü Fatih G’nin, kendisine, siyasi açıdan fikir ayrılıkları olduğu gerekçesiyle kasıtlı davranışlarda bulunduğunu öne süren Kökçü, "F.G, kendisinin kullandığı okul servisi içinde okulu karıştırdığım iddiasında bulundu. Neden böyle konuştuğunu sormam üzerine aynı araçta bulunan öğretmen M.A, cebinden bıçak çıkarak bana saldırdı. Kendimi korumak isterken omzumda bıçaktan kaynaklanan sıyrılmalar oldu" dedi. 
     Adana Adli Tıp Kurumu’ndan da vücudunda darp oluştuğuna dair rapor aldığını ifade eden Kökçü, saldırının planlı olduğunu iddia etti. 
     Eğitim-Sen Adana Şube Başkanı Güven Boğa da üyelerine yapılan saldırıyı şiddetle kınadıklarını söyledi. 
     Eğitim ortamının gerilmesinde okul müdürünün de rolü olduğunu ileri süren Boğa, "Eğitim-Sen olarak bu olayın her safhasını yakından takip edeceğiz" diye konuştu. 
     
</TEXT>
</DOC>
