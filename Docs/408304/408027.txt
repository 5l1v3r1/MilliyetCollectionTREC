<DOC>
<DOCNO> 408027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sonspo24.html </URL>
<DATE> 2005/12/30/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Galatasaray Riva'dan 150 milyon dolar bekliyor 
</HEADLINE>
<TEXT>

     Galatasaray Kulübü Başkanı Özhan Canaydın, Riva Projesi'nin, Galatasaray'ın borçlarını kapatacağını, projeden 150 milyon dolar gelir beklediklerini söyledi. 
     Canaydın, CNN Türk televizyonunda Referans programına katılarak soruları yanıtladı. Riva Projesi'yle 10 bine yakın villa tipi ev yapılacağını açıklayan Canaydın, ''Emlak trendi en üst noktada. Biz de bunu değerlendirmek istiyoruz. Riva Projesi, Galatasaray'ın borçlarını kapatacak. 150 milyon dolar gelir bekliyoruz'' dedi. 
     Riva'yı, eski başkanlardan Selahattin Beyazıt'ın kulübe kazandırdığı anımsatan Canaydın, ''Artık bugün ekonomik değerlendirmeye geçilecek'' dedi. 
     Devletten çok büyük destek gördüklerini bildiren Canaydın, ''Çünkü Türkiye'nin en büyük markasıyız. Kulüp başkanlığım döneminde her kulüp için talepte bulunan biriyim. Dünyanın her yerinde spor, devletten destek alıyor, bizler de bunu alacağız'' diye konuştu. 
     Devletin, Galatasaray markasına, Türkiye'nin tanıtımı nedeniyle için her zaman katkı sağladığını, gereken her şeyi yaptığını ve hiçbir şikayetleri bulunmadığını kaydeden Özhan Canaydın, bankaların da gerekli katkıyı gösterdiğini dile getirdi. 
     
     ''GENEL KURUL KARARLARINA SAYGILIYIM'' 
     Başkan Canaydın, genel kurulda alınan kararlara saygılı bir Galatasaraylı olduğunu vurgularken, genel kurulda Riva Projesi için karar verilirken, sahnede gençlerin heyecanını ve reaksiyonunu gördüğünü söyledi. 
     Bankalarda bazı fleksibilitelerini, cumartesi günkü kararlardan sonra yanlış yorumlandığı için kaybettiklerini ve onun sıkıntısını yaşadıklarını anlatan Canaydın, şöyle devam etti 
     ''Onları da aşacağız. Genel kurulda hiç kimse kazanmamış, Galatasaray kazanmış. Genel kurul kararını vermiş, bizim tespit ettiğimiz komisyona 4 kişi ilave etmiştir. İlk toplantıda belli oldu ki 15 kişilik geniş kadrolar, hantal kadrolar olacak, çok da aktif olamayacak. Kendi içlerinde karar verip, 5'li komiteler kurup her gün çalışan, Galatasaray'ın menfaati için gereken her şeyi yapacak birimler kurmaya karar verdiler. Hızlı yürüyor. Bir ay içinde sonuçlanacağı kanaatindeyim. Bunun için de Nisan-Mayıs 2006'yı bekleyecekleri kanaatinde değilim, hızla geçeceğiz.'' Canaydın, Galatasaray'ın tüm mal varlıklarını bir gayrimenkul yatırım ortaklığı şeklinde değerlendirmek istediklerini de ifade ederken, ''Tüm proje o konum üstünde. Tabii biz Florya Tesisleri'ni düzgün bir yere taşımadıktan sonra, orayı düşünme hakkına sahip değiliz, ama tüm mülklerimizi bir gayrimenkul sermaye ortaklığı içinde toplamayı istiyoruz. Bunu bilesiniz, böyle bir proje var'' dedi. 
     
</TEXT>
</DOC>
