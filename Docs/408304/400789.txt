<DOC>
<DOCNO> 400789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sontur04.html </URL>
<DATE> 2005/12/05/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Rus dansçıdan "macera" diye kapkaç 
</HEADLINE>
<TEXT>

     UFUK BALKİS Antalya DHA 

Antalya'da bir gazinoda dansçı olarak çalışan Rus asıllı 25 yaşındaki Elina Serevesk ile sevgilisi ve arkadaşı "macera olsun" diye sekreter Döndü Karaağaç'ın çantasını kapıp kaçtıkları iddiasıyla gözaltına alındı. Serevesk, gözyaşı döken Karaağaç'ın yanına giderek teselli etmeye çalıştı. 
     Birkaç bira içtikten sonra otomobille gezintiye çıkan Serevesk, sevgilisi Hakan Yaylagül ve arkadaşı Bülent Uçakdağ, önceki gece Şarampol Caddesi üzerindeki bir marketin önünde durdu. Bira almaya giden Yaylagül ile Serevesk, döndüklerinde otomobilin arkadaşları tarafından yan sokağa götürüldüğünü gördü. İddiaya göre Serevesk, otomobile doğru yürürken Yaylagül'e duraktaki Karaağaç'ı göstererek Haydi şu kadının çantasını haberlerdeki kapkaççılar gibi çalıp kaçalım'' dedi. Alkollü olan Yaylagül ve sevgilisi, Karaağaç'ın içinde 50 YTL para ve cep telefonunu bulunan çantasını çalarak, yan sokakta bekleyen otomobile bindi. 
     Arkadaşlarına otomobili çalıştırmasını söyleyen zanlılar, otomobil arıza yaptığı için kaçamadı. Olayı gören çevre sakinleri de durumu polise bildirdi. Kısa sürede olay yerine gelen polis otomobili çalıştırıp Sanayi Mahallesi yönüne kaçan zanlıları yakaladı. Karaağaç ile yüzleştirilen ve teşhis edilen zanlılar, gözaltına alındı. Serevesk teşhis sırasında gözyaşı döken Karaağaç'ı teselli etmeye çalıştı. Ancak otomobilde ve zanlıların üzerinde yapılan aramada Karaağaç'ın çantası bulunamadı. Serevesk, "macera olsun" diye kapkaç yaptıklarını söylerken sevgilisi ve arkadaşı suçlamayı reddetti. Polis, yolda atıldığı sanılan çantayı aramalara rağmen bulamadı. 
     
</TEXT>
</DOC>
