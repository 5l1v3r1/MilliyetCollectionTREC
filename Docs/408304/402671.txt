<DOC>
<DOCNO> 402671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sondun14.html </URL>
<DATE> 2005/12/12/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Suriye'yi ne bekliyor 
</HEADLINE>
<TEXT>

     BBC TÜRKÇE 

      Dünyaca ünlü haber kanalı BBC, Hariri suikastini soruşturan BM raporunun yine Suriye'yi işaret edeceğini duyurdu. 
     Kanalın Beyrut muhabiri Kim Ghattas'ın haberine göre, eski Lübnan Başbakanı Refik Hariri'ye yönelik suikastı soruşturan BM heyeti, ikinci raporunu Genel Sekreter Kofi Annan'a sundu. 
     Raporun bir kopyası, Pazartesi günü Birleşmiş Milletler Güvenlik Konseyi'ne sunulacak. Salı günü de, soruşturmayı yürüten ekibin başı Detlev Mehlis, Konsey'i bilgilendirecek. 
     Bu ikinci raporun, suikastte Şam'ın parmağı olduğunu ima eden ilk raporun bulgularını doğrulaması bekleniyor. Ayrıca Suriye'yi işaret eden daha somut kanıtlara yer verildiği tahmin ediliyor. 
     6 ay önce başlayan soruşturmayı yürüten Detlev Mehlis'in ifadeleri de bu yönde. Mehlis, Güvenlik Konseyi'ne Ekim ayında sundukları raporda vardıkları sonuçların hiçbirinin değiştirilmeye ihtiyaç duymadığını söyledi. 
     Mehlis, Suriyeli bir tanığın, verdiği ifadeyi iki hafta önce geri almasının da soruşturmayı etkilemediğini dile getirdi. 
     Lübnan basınında çıkan haberlere göre, Suriye'nin soruşturmada tam işbirliği göstermediği iddiası da raporda yer alacak. 
     Birleşmiş Milletler daha önce, işbirliği göstermemesi durumunda, Şam'ın yaptırım ile karşılaşabileceği tehdidinde bulunmuştu. 
     Suriye suikastle bir ilgisinin bulunmadığını savunurken, Devlet Başkanı Beşar Esad Pazar günü yaptığı açıklamada, bu olaya karıştığı kanıtlanan bir Suriye vatandaşı olursa, cezalandırılacağını söyledi. 
     Suriye ve Lübnan, raporun bu hafta açıklık kazanacak içeriğini merakla bekliyor. Ancak soruşturma süreci henüz tamamlanmış değil. Heyetin görevinin üç ay daha uzatılması gündemde. 
     Detlev Mehlis ise görevini, 15 Aralık'ta başka bir isme devredecek. 
     
</TEXT>
</DOC>
