<DOC>
<DOCNO> 404270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sondun34.html </URL>
<DATE> 2005/12/17/ </DATE>
<TIME> 21.25 </TIME>
<AUTHOR>  </AUTHOR>
<HEADLINE>
Libya'da, 5 Bulgar Hemşire ile bir Filistinli doktora idam cezası... 
</HEADLINE>
<TEXT>

     Libya Yüksek Mahkemesi'nin, Libyalı çocuklara HIV bulaştırmak suçundan idama mahkum edilen 5 Bulgar hemşire ile Filistinli doktorun temyiz başvurusunun kabul edilip edilmeyeceğiyle ilgili kararını vereceği duruşma tarihinin erkene alındığı bildirildi. 
     Dışişleri Bakanlığı sözcüsü Dimitar Tsantchev, yaptığı açıklamada, 31 Ocak 2006'da yapılması öngörülen duruşma tarihinin 25 Aralık'a alındığını söyledi. 
     Libya'nın duruşma tarihini yeniden belirlemesi, bu önemli davadan yüzünün akıyla çıkabileceği bir yol bulduğunun göstergesi olarak değerlendiriliyor. Hemşirelerin ve doktorun suçlu bulunarak idam cezasına çarptırılması, uluslararası eleştirilere neden olmuştu ve Libya lideri Muammer Kaddafi'nin Avrupa ve ABD ile ilişkilerini geliştirme çabasına engel oluşturmuştu. 
     5 Bulgar hemşire ve bir Filistinli doktorun, onaylanması halinde cezalarının idam mangasıyla infaz edilmesi bekleniyor. Bu kişiler 1999 Şubat'ta tutuklanmış ve Bengazi'deki El Feth çocuk hastanesinde 400'den fazla çocuğa kasten HIV bulaştırmak suçundan geçen yıl idam cezasına çarptırılmıştı. 
     
</TEXT>
</DOC>
