<DOC>
<DOCNO> 408054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sontur24.html </URL>
<DATE> 2005/12/30/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Hırsız, camı kıramayınca... 
</HEADLINE>
<TEXT>

     Antalya’da bir bilgisayar firmasına hırsızlık amacıyla girmek isteyen zanlı, uzun süre işyerinin camlarını kırmaya uğraştı. Kırılmaz malzemeden yapıldığı bildirilen camları kıramayan zanlının uğraşı, güvenlik kamerasıyla tespit edildi. 
     AA muhabirinin edindiği bilgiye göre, gece Milli Egemenlik Caddesi’ndeki bir bilgisayar firmasına hırsızlık amacıyla girmek isteyen zanlı, saat 03.00 sıralarında işyerinin önüne geldi. Elindeki taş ile işyerinin camlarını kırmaya çalışan zanlı, camın kırılmadığını görünce tekmelemeye başladı. Kırılmaz malzemeden yapıldığı bildirilen camı kıramayan zanlı, gürültü üzerine olay yerine gelen vatandaşların müdahalesine rağmen kaçmayı başardı. Zanlının, camı kırma çabaları işyerinin güvenlik kamerasından tespit edildi. 
     Polis olayla ilgili soruşturma başlattı. 
     Öte yandan, işyeri sahibi Olcay Kurukuyu, yaptığı açıklamada, sabah geldiğinde camın çatladığını fark ettiğini belirterek, güvenlik kamerasını kontrol ettiklerini söyledi. Güvenlik kamerasından hırsızlık amacıyla işyerine geldiği görülen kişinin camı kırmak için büyük çaba sarf ettiğini gördüklerini bildiren Kurukuyu, işyerinin camlarını kırılmaz malzemeden yaptırdıklarını kaydetti. Kurukuyu, "İyi ki işyerimin camını kurşun geçirmez filmlerle kaplatmışım. Zanlı cama 6 kez taşla, 5 kez ise tekmeyle vurmuş, fakat camı kırmayı başaramamış" dedi. 
     
</TEXT>
</DOC>
