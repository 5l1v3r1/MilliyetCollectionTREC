<DOC>
<DOCNO> 402051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/soneko41.html </URL>
<DATE> 2005/12/09/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Ar-Ge'ye en fazla yatırım yapan şirket Daimler-Chrysler 
</HEADLINE>
<TEXT>

     Dünyada araştırma-geliştirme Ar-Ge çalışmalarına en fazla kaynak ayıran şirketin, 5 milyar 658 milyon avro ile Alman otomotiv devi Daimler-Chrysler olduğu bildirildi. 
     AB Komisyonu, AB içi ve AB dışı olmak üzere iki farklı sıralamada Ar-Ge yatırımları en yüksek 700 şirketi inceleyen bir rapor yayımladı. Raporda Türk şirketleri, AB dışında en çok Ar-Ge yatırımı yapan 700 şirket arasına giremedi. 
     Geride kalan mali yıldaki 1 Ağustos 2004-31 Temmuz 2005 Ar-Ge yatırımlarının dikkate alındığı rapora göre, ilk 700 AB şirketinin bir önceki mali yılda yüzde 2 gerileyen Ar-Ge harcamaları, son mali yılda yüzde 0.7 artarak 102 milyar 238 milyon avro oldu. 
     İlk üç sırayı Alman sanayi devlerinin aldığı AB şirketleri sıralamasında otomotiv devi DaimlerChrysler 5.66 milyar avroyla birinci, elektrik-elektronik devi Siemens 5.06 milyar avroyla ikinci, Volkswagen de 4.16 milyar avroyla üçüncü oldu. 
     İngiliz ve Fransız ilaç şirketleri sırasıyla GlaxoSmithKline ve Sanofi-Aventis, sırasıyla 4.01 milyar avroluk ve 3.96 milyar avroluk Ar-Ge yatırımıyla dördüncü ve beşinciliği alırken, ilk 10'da yer alan diğer AB şirketleri, 3.83 milyar avroyla Nokia, 2.90 milyar Robert Bosch, 2.82 milyar avroyla BMW, 2.80 milyar avroyla AstraZeneca ve 2. milyar avroyla Philips olarak sıralandı. 
     En çok Ar-Ge yatırımı yapan ilk 700 AB şirketi listesinde İngiltere'den 210, Almanya'dan 135, Fransa'dan 81, İsveç'den 60, Finlandiya'dan 43, Hollanda'dan 33, Danimarka'dan 31, Belçika'dan 26 ve İtalya'dan 25 şirket yer aldı. 
     Almanya, ilk 700 AB şirketinde sayı olarak İngiltere'nin gerisinde kalmış olsa da, toplamda 37.86 milyar avroyla birinciliği aldı. Sıralamada Fransa merkezli şirketlerin toplam Ar-Ge harcaması 19.37 milyar avro, İngiltere merkezli şirketlerin toplam Ar-Ge harcaması da 17.1 milyar avro olarak açıklandı. 
     
     AB DIŞINDA BİRİNCİ PFİZER 
     Ar-ge harcamaları bakımında AB dışı şirketlerin sıralamasında birinciliği, 5.65 milyar avroyla ABD'li ilaç devi Pfizer aldı. Listede otomotiv devleri Ford ve Toyota, 5.44'er milyar avro ile ikinci ve üçüncü sırada yer aldılar. 
     Mali açıdan sıkıntılı günler geçirdiği açıklanan dünyanın en büyük otomotiv üreticisi General Motors'un 4.78 milyar avroyla dördüncü olduğu sıralamada yazılım devi Microsoft, 4.55 milyar avroyla beşinci olarak açıklandı. 4.42 milyar avroyla Matsushita, 4.17 milyar avroyla IBM, 3.83 milyar avroyla Johnson Johnson, 3.60 milyar avroyla Sony ve 3.51 milyar avroyla Intel, ilk 10'a girmeyi başaran diğer şirketler oldular. 
     En çok Ar-Ge yatırımı yapan AB dışı ilk 700 şirketin bu alandaki toplam harcaması 212.78 milyar avro olurken, bunun 117.36 milyar avrosu ABD merkezli 398 şirket tarafından sağlandı. İlk 700 listesinde yeralan Japonya merkezli şirket sayısı ise 198 olurken, toplam Ar-Ge harcamaları 68.26 milyar avroyu buldu. 
     AB dışı 700 şirket sıralamasında İsviçre 28, Tayvan 20, Kanada 14, Güney Kore 11, İsrail 5, Norveç ve Bermuda 4'er, Çin 3, Rusya, Brezilya, Hong Kong ve Singapur 2'şer, Hırvatistan, Lichtenstein, Malezya, Güney Afrika, Avustralya, Hindistan ve Cayman Adaları 1'er şirketiyle listeye girmeyi başardılar. 
     AB Komisyonu'nun bilim ve araştırmadan sorumlu üyesi Janez Potocnik, şirketlerin Ar-Ge yatırımlarını inceleyen raporu değerlendirirken, ''Biraz iyimserliğe kapıldığını, buna rağmen bulguların, çok daha fazla çalışmanın gereğini ortaya koyduğunu'' söyledi. 
     Bilgiye dayalı ekonomi olma yolunda AB'nin çalışmalarını yoğunlaştırmasını isteyen Potocnik, gidişatın korunması için hükümetlere de çağrı yaptı. 
     
</TEXT>
</DOC>
