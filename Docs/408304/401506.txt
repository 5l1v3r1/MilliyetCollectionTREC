<DOC>
<DOCNO> 401506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/dunya/adun.html </URL>
<DATE> 2005/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye de 'hayır' dedi 
</HEADLINE>
<TEXT>


AB Komisyonu'nun mali yardım ve doğrudan ticaret tüzüklerini şartlara bağlaması KKTC'nin ardından Ankara tarafından da reddedildi. Devreye giren AB Komiseri Olli Rehn, Dışişleri Bakanı Gül'ü ikna etmeyi başaramadı 

Güven Özalp - Brüksel 


Türkiye, Avrupa Birliği'nin AB KKTC'nin izolasyonunun sona erdirilmesi amacıyla hazırladığı mali yardım ve doğrudan ticaret tüzükleri konusunda yaşanan gelişmelere sert tepki verdi. Mali yardım tüzüğünü geçirmek amacıyla Komisyon'un hazırladığı, doğrudan ticareti rafa kaldıran deklarasyonun kabul edilmeyeceği Brüksel'e resmen iletildi. AB Komisyonu'nun Genişlemeden Sorumlu Üyesi Olli Rehn de devreye girdi ancak Dışişleri Bakanı Abdullah Gül'ü ikna edemedi. 

'Kabul edilemez' 
AB Komisyonu'nun, mali yardımın onaylanması durumunda yayımlamayı öngördüğü ancak "doğrudan ticaret tüzüğü"ne tek bir atfın bile yapılmadığı deklarasyon, bununla da yetinmiyor. Deklarasyon, ticareti Yeşil Hat'a indirgiyor, Maraş'ın Rumlara verilmesini ve Gazimağusa Limanı'nın ortak işletimini istiyor ve mülkiyet sorununun Avrupa İnsan Hakları Mahkemesi AİHM kararları çerçevesinde çözülmesini talep ediyor. Bu içerik ise Ankara tarafından hiç de hoş karşılanmadı. İlk girişim Türkiye'nin AB nezdindeki Daimi Temsilcisi Büyükelçi Oğuz Demiralp tarafından yapıldı. Demiralp, Komisyon'un yaklaşımının ve yayımlayacağı deklarasyonun "kabul edilmeyeceğini şüpheye yer bırakmayacak bir tonla" Komisyon'a iletti. 
Bu gelişme üzerine Rehn devreye girerek Gül'le konuyu masaya yatırmak amacıyla telefon görüşmesi talep etti. İslam Konferansı Örgütü Zirvesi İKÖ için Mekke'de bulunan Gül, Rehn'le uzun bir görüşme yaptı. Gül, görüşmede iki tüzüğün ayrılmasına sıcak bakılmadığını anlattı ve "asıl önemli konu olan" doğrudan ticaretin rafa kaldırılmaya çalışılmasına tepki gösterdi. Gül, son girişimlerin KKTC açısından "adil" olmadığını, Rumların tezlerini birebir yansıttığını ve adadaki referandumdan sonra verilen sözlerle bağdaşmadığını da Rehn'e iletti. Rehn'in çabalarına karşın Ankara'nın tavrı değişmedi. Konu bugün AB Daimi Temsilciler Komitesi'nde COREPER ele alınacak. Ancak Türkiye'den gelen tepkiler üzerine Komisyon'da deklarasyonu askıya alma eğiliminin güçlendiği belirtiliyor. 

Ermeni tasarısı yine gündemde 

GÜVEN ÖZALP Brüksel 

Belçika'da, 'Ermeni soykırımı'nı reddedenlerin cezalandırılmasını öngören yasa tasarısı yeniden Senato'ya sunuldu. Daha önce reddedilen tasarı liberal eğilimli Reformcu Hareket tarafından gündeme taşındı. Tasarı, Belçika'da, 1995 yılından beri uygulanan ve Yahudi soykırımını reddedenleri cezalandıran yasanın kapsamını genişletmeyi, 'Ermeni soykırımı'nı da bu çerçeveye sokmayı hedefliyor. Tasarı, MR üyesi senatörler Christine Defraigne ve François Roelants du Vivier tarafından hazırlandı. İki senatör 'Ermeni soykırımı'nın okul kitaplarına, üniversite programlarına ve anı belgelerine sokulmasına ilişkin bir karar tasarısını da ayrıca Senato gündemine getirdi. Tasarı Senato'da ocakta görüşülecek. 


</TEXT>
</DOC>
