<DOC>
<DOCNO> 400218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/son/sondun01.html </URL>
<DATE> 2005/12/03/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Vietnam savaşına yolaçan Amerikan istihbaratı da gerçek değilmiş 
</HEADLINE>
<TEXT>

     ABD'de, Vietnam savaşının başlamasına yol açan ''Kuzey Vietnam'ın 4 Ağustos 1964'te Amerikan savaş gemilerine torpidolarla saldırdığı'' yönündeki istihbaratın gerçek olmadığı ortaya çıktı. 
     ABD'nin dünyadaki haberleşmeleri izleyen istihbarat kuruluşu Ulusal Güvenlik Ajansı tarafından gizliliği yeni ortadan kaldırılan yıllar önceki belgeler, Vietnam savaşının, gerçeği yansıtmayan istihbaratla başlatıldığını ortaya koydu. 
     Bu bulguyu gözler önüne seren en önemli belge, Ulusal Güvenlik Ajansı'nın tarihçilerinden Robert Hanyok'un, 2001 yılında hazırladığı ve 1 Aralık'a kadar ''çok gizli'' ibaresiyle saklanan raporu oldu. Hanyok, raporunda, 1964'teki istihbarat belgelerini inceleyerek, 4 Ağustos 1964 tarihli Kuzey Vietnam saldırısının aslında hiç düzenlenmediğini ifade etti. 
     Gizliliği kaldırılan raporda Hanyok, ''Konu, o tarihte neler olduğuna ilişkin yorumların farklılık taşımasından ibaret değil. Esas mesele, o gece 4 Ağustos 1964 herhangi bir saldırının düzenlenmemiş olmasıydı'' diye yazdı. 
     Gerginliğin çok arttığı bir dönemde, 2 Ağustos 1964'te, Kuzey Vietnam, bölgedeki bir Amerikan savaş gemisine başarısız bir saldırı düzenlemiş, ABD, bunun ardından savaş ilan etmemişti. Ancak 2 gün sonra, Kuzey Vietnam'ın, iki Amerikan destroyerine torpidolarla saldırdığına ilişkin bilgi gelmesi üzerine, dönemin ABD Başkanı Lyndon Johnson, Kuzey Vietnam'ın havadan vurulması emrini vermiş, kongre, bu ülkeye karşı güç kullanılmasına olanak tanımış ve böylece Vietnam savaşı resmen başlamıştı. 
     10 yıldan uzun süren savaşta 2 milyondan fazla sivil Vietnamlı ve 58 bin Amerikan askeri ölmüştü. 
     Irak savaşının temel gerekçelerinden biri olan, Saddam Hüseyin rejiminin kitle imha silahına sahip olduğuna ilişkin istihbaratın doğru olmadığı da savaştan sonraki araştırmalarda ortaya çıkmıştı. 
     
</TEXT>
</DOC>
