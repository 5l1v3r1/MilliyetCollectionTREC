<DOC>
<DOCNO> 401058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sonsiy14.html </URL>
<DATE> 2005/12/06/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Meclis, dayak yiyen ünlüleri dinleyecek mi 
</HEADLINE>
<TEXT>

     Töre ve namus cinayetleri ile kadın ve çocuklara yönelik şiddetin nedenlerini araştırmak için kurulan Meclis Araştırma Komisyonu Başkanı Fatma Şahin, komisyonun ciddi çalıştığını ifade ederek, gazetecilerden ''paparazzi'' şeklinde haber yapmamalarını istedi. 
     Şahin, TBMM'de gazetecilerin, ''Komisyonun, Deniz Akkaya, Gamze Özçelik, Ebru Şimşek gibi mankenleri dinleyecekleri yönünde haberler olduğunu'' anımsatarak, ''Bu mankenleri dinleyecek misiniz '' soruları üzerine, bilimsel çalışan bir komisyon olduklarını ve olayın magazinleştirilmemesini istedi. 
     Şahin, ''Olayı magazinleştirdiğiniz zaman, konu çok farklı noktalara gidiyor. Sizden ricamız, konuyu bu şekilde gündemde tutmayın'' dedi. 
     
     'BOY BOY İSİMLER ÇIKIYOR' 
     Gazetecilerin, ''Amacımız o değil zaten. Biz sadece o mankenleri dinleyip dinlemeyeceğinizi öğrenmek istiyoruz '' sözleri üzerine de Şahin, ''Biz komisyondaki arkadaşlarımızla, 'konuyu değerlendireceğiz' dedik, isim de vermedik. Ancak boy boy isimler çıkıyor ve rahatsız oluyoruz. Biz, bilimsel çalışma yapan, ciddi bir araştırma komisyonuyuz. Bunu bu şekilde gündemde tutmanız, beni ve arkadaşlarımı rahatsız ediyor'' diye konuştu. 
     Fatma Şahin, komisyonun gelecek 2 haftalık çalışma programında kimleri dinleyeceklerinin belli olduğunu ifade ederek, ''Haftaya, Van, Batman ve Diyarbakır'a gideceğiz. Ondan sonra 'oturup değerlendireceğiz' dedik. Medya kendi kendine isim üretiyor. Sizden ricam, bunları gündemde tutmayın. Bu isimler komisyon tarafından verilmedi, biz bunu daha komisyonda konuşmadık. Ciddi şekilde çalışan komisyonuz, bu şekilde paparazzi şeklinde haber üretmeyin.'' 
     
</TEXT>
</DOC>
