<DOC>
<DOCNO> 407447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sontur55.html </URL>
<DATE> 2005/12/28/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Mersin'deki işadamına yanlışlıkla kaçırmışlar 
</HEADLINE>
<TEXT>

     Mersin’de, kaçırıldıktan 7 gün sonra kurtulan işadamı Abdülkadir Yardım, "Başka birini kaçırmak isterken beni kaçırdıklarını anladılar. Beni serbest bırakmaya karar verdiler" dedi. 
     Yardım, gözlem altında tutulduğu özel hastanede gazetecilere yaptığı açıklamada, tanımadığı maskeli ve silahlı 3 kişinin, 21 Aralık Çarşamba akşamı, evinin önünde arabasında kendisini darp ettiklerini, direnmesine rağmen etkisiz hale getirdiklerini söyledi. 
     Daha sonra ellerine kelepçe takılıp başına çuval geçirilerek başka bir otomobile bindirildiğini anlatan Yardım, "Olay esnasında karanlık olduğu ve baygınlık geçirdiğim için beni kaçıranların yüzlerini görmedim. Beni arabanın koltuklarının arasına koydular. Tahminen 8-9 saat süren yolculuk boyunca zaman zaman ölüp ölmediğimi kontrol ettiler. Daha sonra başımda çuvalla sanki avlulu bir yerden geçirerek kötü bir odaya soktular" dedi. 
     Kendisini kaçıranların maske taktıklarını belirten Yardım, şöyle konuştu 
     "Burada zor şartlar altında 6 gece kaldım. Saatimi aldıkları için zamanı bilmiyordum. İçinde bulunduğum sıkıntıdan dolayı yemek yeme ihtiyacı duymuyordum. Beni kaçıranların odaya geldiği zamanlarda ihtiyaçlarımı gideriyordum. Hiç bir talepleri olmadı. Fakat, önce akaryakıt kaçaklığı ile ilgili suçlamada bulunarak sorguladılar. Daha sonra da yurtdışı bağlantılı kaçakçılık işleriyle ilgili sorular sordular. 
     Zannediyorum böyle bir adam arıyorlardı. Sorgulama ve gıyabımda yaptıkları araştırmalardan sonra, benim aradıkları kişi olmadığım ortaya çıktı. Başka birini kaçırmak isterken beni kaçırdıklarını anladılar. Gerek sohbet gerek uyarı ve izahlarımla hem yanlış kişi olduğumu, beni tanıdıktan sonra öldürdüklerinde vicdanen rahatsız olacaklarını anladılar." Kendisini kaçıranların öldürme ve serbest bırakma konusunda kararsız kaldıklarını ifade eden Yardım, "Sonunda beni serbest bırakmaya karar verdiler. Başımda çuval geçirildikten sonra uzun süren yolculuğun ardından Gondol Oteli civarına geldiğimizde, beni otomobilden indirip arkamı dönmeden gitmemi istediler. Ben de yürüyerek rastladığım taksiyle olay yerinden uzaklaştım. Maske takıyorlar ve geçen sürede kendilerini tanımamam konusuna olağanüstü dikkat ediyorlardı" diye konuştu. 
     
</TEXT>
</DOC>
