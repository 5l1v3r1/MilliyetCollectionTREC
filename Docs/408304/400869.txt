<DOC>
<DOCNO> 400869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/guncel/axgun02.html </URL>
<DATE> 2005/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Avcı'dan 'free shop' operasyonu 
</HEADLINE>
<TEXT>


Edirne Emniyet Müdürü Hanefi Avcı, İstanbul'a gümrüksüz içki ve sigara sokan çeteyi operasyonla çökertti. 40 kişi gözaltına alındı 

NEDİM ŞENER 

Kaçakçılık ve Organize Suçlarla Mücadele Dairesi KOM Başkanlığı'ndan alınarak Edirne Emniyet Müdürlüğü'ne geçici görevle atanan Hanefi Avcı, "free shop"ları kullanarak İstanbul gece hayatına "gümrüksüz" içki ve sigara soktuğu belirlenen bir çeteyi çökertti. Operasyon kapsamında Edirne'de 30, İstanbul'da 10 kişi gözaltına alındı. 
İstanbul'da mayıstan beri Kapıkule kaynaklı yabancı içki ve sigara girişlerinin çoğaldığı istihbaratını alan Edirne Emniyet Müdürlüğü, savcılık kontrolünde konuyu izlemeye aldı. Merkezi İstanbul'da olan ve Kapıkule'de faaliyet gösteren Monet, Global, Flama ve Vivarini adlı free shop mağazası sahiplerinin, çoğunluğu Bulgar vatandaşlarından oluşan büyük bir grupla anlaşarak gümrüksüz olarak satılan içki ve sigarayı İstanbul piyasasına soktuğu belirlendi. 

Tatil yörelerine sevk 
Günübirlik giriş-çıkışlarda vize olmaması ve çıkış harcı ödenmemesi nedeniyle Türkiye'ye giriş çıkış yapan Bulgarlar'la anlaşan çetenin, bu kişiler adına free shoplarda satılmış görünen içki ve sigarayı İstanbul başta olmak üzere tatil yörelerine sevk ettikleri belirlendi. Savcılıktan telefon dinleme izni alan polis, "Monet" adlı free shop'un sahipleri Murat Eraslan ile Global ve Flama adlı free shopların sahipleri Kemal ve Murat Can'ın organizasyonun liderleri olduğunu tespit etti. Murat Eraslan İstanbul'da yakalandı. Kemal Can ile Murat Can ise halen aranıyor. 



</TEXT>
</DOC>
