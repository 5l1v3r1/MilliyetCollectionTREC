<DOC>
<DOCNO> 401998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sondun35.html </URL>
<DATE> 2005/12/09/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Domina taşlarını yıktığı için öldürülen serçe müzelik... 
</HEADLINE>
<TEXT>

     Hollanda'da, domino taşlarıyla yapılan rekor denemesi hazırlıklarını kısa bir süre aksatan ve ardından havalı tüfekle yaşamına son verilen serçe, kamuoyunda ilgi odağı olmayı sürdürüyor. ''Domino Serçe'' olarak ün yapan kuşun müzede sergilenmesi kararlaştırıldı. 
     Rotterdam'daki Doğa Müzesi, basının gösterdiği ilgi nedeniyle ülkenin en meşhur kuşu olan Domino Serçe'nin sergilenmesi için Leeuwarden Savcılığı'na başvurdu ve gerekli izni aldı. 
     Müze yetkililerinden kuş uzmanı Kees Moeliker, yaşamı doğal ömründen önce sonlandırılan kuşun, kendilerinde sergilenmesinden büyük mutluluk duyacaklarını açıkladı. 
     Serçe, geçen 14 Kasım günü Leeuwarden kentindeki ''Frisian Expo Center'' adlı merkezde yapılacak domino taşı denemesi sırasında salona girerek taşlara çarpmış ve 23 bin taşın yıkılmasına neden olmuştu. Salon içinde yakalanamayan kuş, sonunda havalı tüfekle vurulmuş, olayın duyulması üzerine, başta hayvan koruma derneklerinden olmak üzere kamuoyundan büyük tepki gelmişti. 
     Bazı dernekler rekor denemesini bozma tehdidinde bulunurken, bazı kişiler de kuşu vuran kişiyi ölümle tehdit etmişti. Kuşu öldüren kişinin cezalandırılabilmesi amacıyla bu eylemin yasal olup olmadığı yolunda Tarım Bakanlığı'na da başvurulmuş, Bakanlık, serçenin vurulmasının ''yasadışı'' olduğunu yazılı açıklamayla duyurmuştu. 
     Bu arada, serçeyi havalı tüfekle vuran kişi, flora ve fauna yasasını ihlal ettiği gerekçesiyle bugün Leeuwarden Savcılığı tarafından 200 avro para cezasına çarptırıldı. 
     
</TEXT>
</DOC>
