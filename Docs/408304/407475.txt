<DOC>
<DOCNO> 407475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/ekonomi/eko02.html </URL>
<DATE> 2005/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Stopaj 3 ayda bir kesilecek 
</HEADLINE>
<TEXT>


Maliye faiz, bono, repo, tahvil ve k r paylarına uygulanacak yüzde 15 stopaja açıklık getirdi. Tevkifatı kesinti bankalar ve aracı kurumlar üçer aylık dönemler itibariyle yapacak 

ANKARA ANKA 

Maliye Bakanlığı, menkul kıymetler ve diğer sermaye piyasası araçlarının satılması ve elde tutulması sürecinde sağlanan gelirlerle, tahvil, bono mevduat faizleri, repo gelirleri ve özel finans kurumlarından elde edilen gelirlerin yüzde 15 vergilendirilmesine açıklık getiren bir tebliğ hazırladı. 
Buna göre tevkifatın vergi kesintisi gerçekleştirilmesinde, gelir sahibinin gerçek veya tüzel kişi ya da dar veya tam mükellef olması, vergi mükellefiyeti bulunup bulunmaması, vergiden muaf olup olmaması, elde edilen gelirlerin vergiden istisna olup olmamasının tevkifat uygulamasında bir önemi olmayacak. 

Milat 1 Ocak 2006 
Bankalar ve aracı kurumlar üçer aylık dönemler itibarıyla tevkifat yapacak. Tevkifat matrahı tespit edilirken işlem günündeki bilgiler esas alınacak, tevkifat alım - satıma ilişkin takas tarihinde yapılacak. Tevkif edilen vergiler, tevkifat dönemini izleyen ayın 20. günü akşamına kadar vergi dairesine beyan edilerek, 26. günü akşamına kadar ödenecek. 
1 Ocak 2006 tarihinden önce ihraç edilmiş, her türlü tahvil ve Hazine bonolarıyla Toplu Konut İdaresi ve Özelleştirme İdaresi'nce çıkarılan menkul kıymetlerin elde tutulması veya elden çıkarılması yoluyla sağlanan gelirlerden tevkifat yapılmayacak. 

Yanıltana ceza 
Tevkifat, Merkez Bankası'yla Türkiye'de faaliyette bulunan bankalar ve aracı kurumlar tarafından gerçekleştirilecek. Bunlar dışındaki kurum ve kuruluşların stopaj yapma sorumluluğu bulunmuyor. 
Bankalar ve aracı kurumlar, alım - satımına aracılık ettikleri menkul kıymetler ve diğer sermaye piyasası araçlarının alış ve satış bedelleri arasındaki fark, alış ve geri ödeme bedelleri arasındaki fark, tahsiline aracılık ettikleri dönemsel getirileri, ödünç işlemlerinde, ödünç veren tarafın lehine kalan tutar üzerinden vergi tevkifatı yapmakla sorumlu tutuluyor. 
Tevkifatta her kurumun sorumluluğu, kendisine gelen bilgi - belgeyle sınırlı tutulacak. Bu durumda eksik, yanlış veya yanıltıcı bilgi nedeniyle ortaya çıkan vergi kaybı, cezalı olarak, bildirimi yapan kişi - kurum ya da kuruluştan alınacak. 





</TEXT>
</DOC>
