<DOC>
<DOCNO> 407113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sontur29.html </URL>
<DATE> 2005/12/27/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
İzmir'de öğrenciler polisle çatıştı 
</HEADLINE>
<TEXT>

     İzmir’de izinsiz yürüyüş yapan öğrenci grubuna polis müdahale etti. Öğrencilerin taş atması sonucu 7 polis hafif yaralandı, 8 gösterici gözaltına alındı. 
     Alınan bilgiye göre, Ege Üniversitesi EÜ Edebiyat Fakültesi önünde toplanan öğrenci grubu, 8 yıl önce okul tuvaletinde kendini asarak intihar ettiği bildirilen İletişim Fakültesi öğrencisi Ali Serkan Eroğlu’nun ölüm yıldönümü nedeniyle slogan atmaya başladı. Daha sonra yürüyüşe geçen öğrenciler üniversite kampusundan çıkarak EÜ Rektörlüğü’ne gitmek istedi. 
     Kampus çıkışında önlem alan polis ekiplerinin izinsiz yürüyüş yapmamaları için uyardığı öğrenciler, polislere taş attı. Bunun üzerine panzerden sıkılan su ve polisin müdahalesi sonucu öğrenci grubu dağıtıldı. 
     Olay sırasında 7 polisin hafif yaralandığı, 8 öğrencinin de gözaltına alındığı bildirildi. 
     Soruşturma sürdürülüyor. 
     
</TEXT>
</DOC>
