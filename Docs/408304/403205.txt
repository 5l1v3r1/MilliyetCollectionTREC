<DOC>
<DOCNO> 403205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sonyas20.html </URL>
<DATE> 2005/12/13/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
10 yaşındaki yazardan annesi-babası boşanan çocuklara öneriler 
</HEADLINE>
<TEXT>

     İngiliz Libby Rees 10 , anne ve babasının boşanmasının etkilerini atlatabilmeleri için çocuklara tavsiyelerde bulunduğu bir kitap yazdı. 
     İskoçya'nın Inverness kentindeki Aultbea yayınevinden yapılan açıklamada, ''Yardım, Umut ve Mutluluk'' adlı kitabı yazdığında 9 yaşında olan Libby Rees'in, 60 sayfalık kitabında, boşanmanın üstesinden gelmek ve bu durumu daha kolay ve iyi şekilde atlatabilmeleri için çocuklara ''ipuçları'' verdiği belirtildi. 
     6 yaşında anne ve babası boşanan Libby, kendi deneyimlerinden yararlanarak, kitabında çocuklara, ''başka şeyler düşünmek amacıyla film seyretmek ya da kitap okumak için kendinize vakit ayırın, bir etkinliğe katılın, spor yapın'' gibi tavsiyelerde bulunuyor. 
     Çocuklara, ''olumlu düşünün'' tavsiyesi de veren Libby, ''En kötü durumlarda bile iyi bir şey bulmak her zaman mümkün'' diye yazıyor. 
     Yayınevinin müdürü Charles Faulkner ise Libby'nin en genç yazarı olduğunu ifade ediyor ve ''Bu kadar genç birinin düşüncelerini bu şekilde kelimelere aktarabilmesinin kesinlikle olağanüstü bir şey olduğunu'' söylüyor. 
     Libby'nin ''tavsiye kitabının'' bu ay sonuna kadar yayımlanması bekleniyor. Yayınevi ise ''inanılmaz bir yeteneğe'' sahip genç yazarına şimdiden 2 kitap daha sipariş etmiş. 
     
</TEXT>
</DOC>
