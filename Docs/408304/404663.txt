<DOC>
<DOCNO> 404663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sondun29.html </URL>
<DATE> 2005/12/19/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
İspanya'da terör operasyonu, 15 kişi tutuklandı 
</HEADLINE>
<TEXT>

     İspanya'da, aşırı dinci terör gruplarına karşı çeşitli kentlerde düzenlenen operasyonlarda tutuklananların sayısı 15'e çıktı. 
     Operasyonla ilgili basına bilgi veren İçişleri Bakanı Jose Antonio Alonso, şüphelilere ait olan Sevilla kentindeki bir evde patlayıcı yapımında kullanılan malzemelerin bulunduğunu söyledi. 
     Malaga, Sevilla, Nerja, Lerida ve Mallorca kentlerinde düzenlenen operasyonlarda yakalanan Fas, Gana, Etiyopya ve Lübnan vatandaşı 15 kişinin, El Kaide örgütü ile bağlantısı olduğunu kaydeden Alonso, grubun çok organize şekilde çalıştığını belirtti. 
     Diğer uluslararası terör gruplarıyla bağlantısı olan 15 kişinin, internet aracılığıyla başka ülkelerdeki teröristlerle haberleştiğinin tespit edildiği bildirildi. 
     İçişleri Bakanlığı'ndan verilen bilgide, aşırı dinci teröre karşı yürütülen operasyonlarda yıl içinde 86 kişinin yakalandığı belirtildi. 
     
</TEXT>
</DOC>
