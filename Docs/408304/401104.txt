<DOC>
<DOCNO> 401104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sonspo38.html </URL>
<DATE> 2005/12/06/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Beşiktaş derbi maçın hazırlıklarına başladı... 
</HEADLINE>
<TEXT>

     Beşiktaş, 1 günlük iznin ardından Galatasaray ile oynayacağı derbi maçın hazırlıklarına başladı. 
     Geniş tabanlı milli takım aday kadrosunun Antalyaspor ve Alanyaspor ile oynayacağı hazırlık maçlarını izlemek ve kamp yeri bakmak için Antalya'ya giden teknik direktör Jean Tigana'nın yer almadığı antrenmanda, siyah-beyazlı futbolcular antrenör Guy Stephan yönetiminde çalıştı. 
     BJK Nevzat Demir Tesisleri'ndeki antrenmana kondisyon çalışması ile başlayan siyah-beyazlılar, daha sonra iki gruba ayrıldı. Bir grup sahada çalışırken, diğer grup ise tesislerde ağırlık çalışması yaptı. 
     Sakatlıkları geçen Sergen, Tümer ve Gökhan takımla birlikte antrenmana çıkarken, sakatlıkları süren Tayfur, Ahmet Dursun ve Okan idmana katılmadı. 
     Siyah-beyazlılar, yarın yapacakları çift antrenmanla Galatasaray maçı hazırlıklarını sürdürecek. 
     
</TEXT>
</DOC>
