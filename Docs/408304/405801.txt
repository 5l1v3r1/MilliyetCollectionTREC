<DOC>
<DOCNO> 405801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sontur38.html </URL>
<DATE> 2005/12/22/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
"Komşuna sahip çık, komşunu tanı" projesi... 
</HEADLINE>
<TEXT>

     Eskişehir Emniyet Müdürlüğü suç bildirim oranını artırmak için uygulamaya koyduğu proje kapsamında mahalle sakinleri, sivil toplum kuruluşları ve okullarla işbirliği yapacak. 
     Emniyet Müdürü Savaş Yücel, AA muhabirine yaptığı açıklamada, vatandaşın suç bildirim oranını artırmak için ''Komşuna sahip çık komşunu tanı'' sloganıyla bir proje başlattıklarını söyledi. 
     Projenin ilk etapta pilot bölge olarak seçilen Vişnelik Mahallesi'nde uygulanacağını ifade eden Yücel, şöyle konuştu 
     ''Öncelikle amacımız pilot bölgede suç bildirim oranını yüzde 100'e çıkarmaktır. Ayrıca, bu uygulamanın aksayan yönlerini ve program geliştirme konusuna ışık tutacak verileri elde edeceğiz. Bu proje ile ilgili olarak sivil toplum kuruluşları, mahalle sakinleri ve okullarla birlikte çalışacağız. Projede, yaklaşık 16 bin mahalle sakinine gerek birebir toplantılar, gerek yayın organları aracılığıyla gerekse de ekiplerimizi kullanarak tek tek ulaşmayı hedefliyoruz. Bir bölgede genel huzur ve asayişi sadece güvenlik güçleriyle sağlamak yetersiz kalmıştır.'' 
     
     ''ESKİŞEHİR EN HUZURLU KENT'' 
     Yücel, proje kapsamında hazırlanan hırsızlıkla ilgili afişlerin pilot bölgeye çok miktarda asılacağını bildirdi. 
     Avrupa'da vatandaşın suç bildirim oranının yaklaşık yüzde 90'lar civarında olduğunu belirten Yücel, şöyle devam etti 
     ''Türkiye'de bu oran yaklaşık yüzde 30'lar düzeyindedir. Eskişehir'de bu oran Türkiye ortalamasının üzerindedir. Eskişehir, büyükşehir statüsündeki iller arasında tüm olaylar bazında Türkiye'nin en huzurlu kentidir. Bu konuda kent halkının birbirine sahip çıkmasının en güzel örneği bir yıl içerisinde hırsızlık olayları ile ilgili olarak yakalanan 961 şüpheliden 480'inin suçüstü yakalanmasıdır. Yani yüzde 50'si, kent halkının yardımıyla yakalanmıştır. Projeyi tüm kentte uygulamayı düşünüyoruz.'' 
     
</TEXT>
</DOC>
