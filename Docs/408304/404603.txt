<DOC>
<DOCNO> 404603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/spor/spo05.html </URL>
<DATE> 2005/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni patron Albayrak 
</HEADLINE>
<TEXT>


Trabzonspor'un başkanlık seçiminde bin 223 oy toplayan Nuri Albayrak ipi önde göğüsledi. Başbakan Recep Tayyip Erdoğan'a yakınlığı ile bilinen Albayrak, İskender Önal 688 ve Özkan Sümer'in 529 toplamından daha fazla oy aldı 

ÖMÜR AVCI DHA 


Bordo - mavili kulübün 54. genel kurulunda İskender Önal ve Özkan Sümer ile girdiği yarışı açık farkla kazanan Nuri Albayrak başkanlık koltuğuna oturdu. 
19 Mayıs Spor Salonu'nda dün sabah 10.00'da başlayan oy verme işlemi, 16.00'da tamamlanırken, daha sonra sandıklar kapatıldı ve sayıma geçildi. Saat 19.35 sıralarında Divan Başkanı Cengiz Çebi merakla beklenen açıklamayı yaptı ve 2440 geçerli oydan 1223'ünü alan Nuri Albayrak'ın başkanlığını ilan etti. Albayrak, 688 oy toplayan İskender Önal ve 529 oy alan Özkan Sümer'in toplamından daha fazla üyeden güvenoyu alarak, Trabzonspor'un 14. başkanı oldu. 
Adaylar konuşmalarını yaparken yer yer boşluklar gözüken salon oy verme işlemi başlayınca tıklım tıklım doldu. Kura sonucu ilk konuşmayı yapan Nuri Albayrak, "Takımın yapısına uygun, katkı sağlayacak yıldız futbolcular alınacak. Hedefimiz bu sezon ligi en iyi yerde bitirip, gelecek yıl şampiyonluk yarışına hazır bir takımın temellerini atmak. Ayrıca Avni Aker Stadyumu'nu, 24 saat yaşayan, diğer takımların özendiğimiz mabedlerine dönüştüreceğiz. Ben tüm sözlerimin arkasındayım" dedi. 

Birlik mesajı verdi 
Başkan seçilmesinin ardından yeniden alkışlar arasında kürsüye gelen Albayrak, hedeflerinin birlik ve beraberlik içinde Trabzonspor'u şampiyon yapmak olduğunu söyledi. Üyelere teşekkür eden Nuri Albayrak, "Camiada birlik ve bütünlüğün şart olduğunu söylemek istiyorum. Seçimin Trabzon-spor'a ve Türk futbol camiasına hayırlı olmasını diliyorum. Başkan adayı olan diğer iki ağabeyime de teşekkür ediyorum. Trabzonspor'u hep birlikte eski günlerine kavuşturacağız" diye konuştu. 
Sonuçların açıklanmasından sonra diğer başkan adaylarından Özkan Sümer ve İskender Önal, Albayrak'ı tebrik ederek her zaman yanlarından olacaklarını söylediler. Bordo - mavili taraftarlar, hem spor salonu içinde hem de dışarıda Albayrak'a büyük sevgi gösterilerinde bulundu. 
Nuri Albayrak, kongre öncesi federasyon başkanlığı seçiminde Onursal Başkan Mehmet Ali Yılmaz'ı destekleyeceklerini, evini İstanbul'dan taşımayacağını, haftalık toplantıları aksatmadan Trabzon'a geleceğini açıklamıştı. 

Yönetim listesi 
Asil 
Haşim Sayitoğluİbrahim HacıosmanoğluEmin KahramanKahraman AltuntaşFaruk KancaYusuf ŞimşekKöksal Güneyİbrahim BaturoğluZeyyat KafkasAydın PişirenAhmet Uğur Zihnikai Fırat DülgerSerhat AkçayCemal Sağlam. 

Yedek 
Abdullah BaşerGüven KüçükosmanMuhammet MısırMuzaffer ErmişMetin ÖzkeMuhammet KüçükaliGünhan Üçüncüoğlu 

Albayrak kimdir 
Trabzon'un Of ilçesinde 1959'da dünyaya geldi. İlköğrenimini Trabzon'da, orta öğrenimini İstanbul'da tamamladı. Anadolu Üniversitesi'ni kazandı. İstanbul'da turizm, taşımacılık ve inşaat sektöründe çalışmaya başladı. Değişik amatör spor kulüplerinde yöneticilik ve başkanlık yaptı. 1994'te, sırasıyla İstanbul Büyükşehir Belediye Başkanlığı Meclis üyeliği, Gençlik ve Spor Komisyonu ve Belediyespor futbol takımının da başkanlığı görevlerinde bulundu. Evli ve 5 çocuk babası. 

Tartışma çıktı 

Adaylardan İskender Önal'ın, "Nuri Albayrak'a kamuoyu şunu soruyor '12 yılda neden Belediyespor'u şampiyonluğa oynatmadınız da, şimdi Trabzon kadar büyük camiaya şampiyonluğa oynamayı vadediyorsunuz" sözlerinin ardından salonda tansiyon yükseldi. Albayrak taraftarları "Sen bu kulübe ne yaptın" diyerek Önal'a tepki gösterdi. Albayrak ve ekibinden bazıları, bu kişileri ağızlarını kapatarak susturdu. Sataşma olduğu gerekçesiyle tekrar söz alan Albayrak, "Bu hoş değil. Karşılık vermeyeceğim" diyerek kürsüden indi. 

Sümer'in üzüntüsü 

Eski başkanlardan Özkan Sümer, camiaya ve kongre üyelerine vermesi gereken bir hesabının olduğunu söyledi. Sümer, "İstifamın nedeni, h l düşüncelerde yerini gerektiği şekilde alamadı. Acı çektiğim husus, istifamın, 'Kaçtı' şeklinde yorumlanması. Bu insafsız yargılarla karşılaşmak beni yaralıyor. Yüreğimi kanatacak acılar duydum" dedi. 

'Trabzonspor üst kimliktir' 

Bayındırlık ve İskan Bakanı, Trabzonspor'un eski Başkanı Faruk Özak, sandıktan çıkacak sonuca herkesin saygı göstermesi gerektiğini ifade etti. Özak, "Trabzonspor, yaşlısıyla, genciyle Trabzon için çok önemlidir. Bu kulüp bizim için bir üst kimliktir. Çok önemli bir varlıktır" diye konuştu. 


</TEXT>
</DOC>
