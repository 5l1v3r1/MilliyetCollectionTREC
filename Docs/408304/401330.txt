<DOC>
<DOCNO> 401330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sondun51.html </URL>
<DATE> 2005/12/07/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
KKTC'ye "Best Model Of The World" ambargosu 
</HEADLINE>
<TEXT>

     KKTC, İstanbul'da 9 Aralık Cuma gecesi yapılacak ve 18'incisi düzenlenecek ''Best Model of The World'' yarışmasına bu yıl alınmadı. 
     Best Model of The World KKTC Ulusal Delegesi Bülent Günkut, 1987'den beri yarışmaya katıldıklarını belirterek, KKTC'nin bu yıl yarışmaya alınmamasını ''ambargo'' olarak niteledi. 
     Günkut, konuyla ilgili AA muhabirine yaptığı açıklamada, KKTC'nin 17 yıldır yarışmaya davet edildiğini ifade ederek, bu yıl davet edilmemeleri konusunda organizatör Erkan Özerman'ı suçladı. 
     ''Yarışmaya katılmak için Özerman'a yazılı başvuru yaptığını, ancak Özerman'ın, 'Best Model of The Kıbrıs' yarışması yapılmadığını gerekçe göstererek, KKTC'yi bu yıl yarışmaya davet etmediğini'' kaydeden Bülent Günkut, ''Bu bir ambargo ve üstelik de İstanbul'dan'' dedi. 
     Günkut, yarışmaya katılmış olsalardı, KKTC'yi Kuzey Kıbrıs güzeli Hasret Kolcu'nun ve Kuzey Kıbrıs erkek güzeli Mustafa Mahan'ın temsil edeceğini belirtti. 
     
</TEXT>
</DOC>
