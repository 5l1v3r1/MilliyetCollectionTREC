<DOC>
<DOCNO> 404341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sontur01.html </URL>
<DATE> 2005/12/17/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Şehir eşkiyaları eve girdi 
</HEADLINE>
<TEXT>

     OSMAN KARA İstanbul 

Alibeyköy'deki bir eve giren silahlı kişiler, Fatma Topçu 49 ve oğlu Ömer'i tartakladıktan sonra, değerli eşyaları alarak kaçtılar. Alınan bilgiye göre, Emirgan Caddesi 14 numaralı dairede yaşan anne oğulun evine dün gelen silahlı kişiler, içeri girdikten sonra Fatma ve Ömer Topçu'yu etkisiz hale getirdi. Evdeki değerli eşyaları isteyen zanlılara direnen Ömer Topçu, sopayla dövüldü. Silah kabzasıyla anne Topçu'yu yaralayan zanlılar, evdeki altın bileziklerle kolyesini de alarak kaçtılar. Polise şikayette bulunan anne Topçu, "Gözleri dönmüş gibiydi. Silahlarını kafamıza dayayıp, 'altın, para, bilezik ne varsa çabuk verin' diye bağırdılar. Çok korktum. Onlar evin altını üste getirirken ben ve oğlum evin bir köşesinde birbirimize sarılmış halde oturduk. Evde para edebilecek ne varsa aldılar. Küpemi ve oğlumun ceketini bile" diye konuştu. 
     
</TEXT>
</DOC>
