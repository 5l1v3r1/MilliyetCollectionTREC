<DOC>
<DOCNO> 405390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sonsiy08.html </URL>
<DATE> 2005/12/21/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
"İçki yasağı tartışmalarını medyaya taşıyanlar turizme zarar verdi" 
</HEADLINE>
<TEXT>

     Antalya Büyükşehir Belediye Başkanı Menderes Türel, "Özellikle içki yasağı ile ilgili tartışmaları medyaya taşıyan çevreler, Türk turizmine ve ülke ekonomisine ciddi zarar vermişlerdir" dedi. 
     Türel, Swissotel’de "Antalya’da Son Bir Yılın Değerlendirilmesi ve Güncel Konular" başlığıyla basın toplantısı düzenledi. 
     Antalya’nın Türk turizmi için büyük önem taşıdığını vurgulayan Türel, 18 yıl önce ile gelen turist sayısı 200 bin iken bu sayının 2005 sonu itibariyle 7.5 milyona ulaşacağının tahmin edildiğini 
     bildirdi. 
     Türel, Antalya’ya gelen yabancı turist sayısının Türkiye ortalamasının üstünde bir oranla 35 kat arttığını, kentin Türkiye’ye gelen her 3 yabancıdan 1’inin tercihi olduğunu söyledi. 
     Uzun konaklama süreleri göz önüne alındığında Antalya’nın Türk turizmindeki payının yüzde 50’lere yaklaştığını anlatan Türel, kentin son 20 yılda 47 milyon turisti ağırladığını ve ülke ekonomisine 40 milyar dolar katkı sağladığını kaydetti. 
     Bütün bu olumlu gelişmelere karşın turizm sektörünün sorunları bulunduğuna dikkat çeken Türel, bunları, "sektördeki ciddi fiyat rekabeti", "rekabet ortamı nedeniyle ortaya çıkan her şey dahil sistemi ve alışveriş turları", "konaklama vergisi" ile "içki yasağı ve kırmızı sokak tartışmaları" şeklinde sıraladı. 
     
     İÇKİ YASAĞI TARTIŞMALARI 
     Menderes Türel, "son günlerin en güncel konusu haline gelen ve doğrudan Antalya üzerinden sürdürülen içki yasağı ve kırmızı sokaklar konusunda görüşlerini paylaşmak istediğini" de ifade ederek, sözlerini şöyle sürdürdü 
     "Konu ilk gündeme geldiği andan itibaren açıkça ifade ettim ’Biz turiste hayal satıyoruz. Turistler Antalya’ya mutlu olma hayali ile geliyorlar. Bu hayalleri kısıtlamak sıkıntı yaratır. Eskisinden farklı bir uygulama yapmayacağız’ dedim. Ayrıca Büyükşehir Belediyesi olarak, içkili yer bölgeleri konusunda hiçbir çalışmamız yok. Daha da önemlisi bu konuda yapılan tartışmalarda, Antalya’nın bir turizm kenti olmasına ayrıca dikkat etmemiz gerekiyor. Bu tartışmaların gündeme gelmesi bile uluslararası ölçüde turizmimizi olumsuz etkiliyor. 
     Açıkça ifade etmek istiyorum ki, özellikle içki yasağı ile ilgili tartışmaları medyaya taşıyan çevreler, Türk turizmine ve ülke ekonomisine ciddi zarar vermişlerdir. Antalya’da yok iken varmış gibi estirilen içki yasağı havası, Almanya’da, Rusya’da çok önemli gazetelere manşet olmuş ve Türk turizmi için çözülmesi gereken bir sorun haline getirilmiştir. Yani olmayan bir sorunu ortaya konulan iddialarla kendimiz ürettik. Onun için bu konularda hakikaten dikkatli hareket edilmesi gerektiğini, turizmin hassasiyetleri çerçevesinde davranılması gerektiğini bir kez daha ifade ediyorum." 
     
     "HAK VE ÖZGÜRLÜKLER KISITLANAMAZ" 
     Türel, belediyecilik anlayışlarının "hak ve özgürlüklerin kısıtlanamayacağı" üzerine kurulu olduğunu vurgulayarak, "Kimse bir vatandaşın ibadet özgürlüğüne, başörtüsüne karışamayacağı gibi, alkollü içecek tüketimi konusunda da böyle bir sınırlama doğru olmayacaktır. Ben de gerektiğinde belediyemizin konuğu yerli ve yabancı konuklarım onuruna kadeh kaldırıyorum. Bu konunun gereksiz bir biçimde büyütüldüğünü ve bir kaşık suda fırtına koparıldığını düşünüyorum" dedi. 
     Antalya Büyükşehir Belediye Başkanı Türel, daha sonra soruları yanıtladı. 
     
</TEXT>
</DOC>
