<DOC>
<DOCNO> 405525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/ekonomi/eko07.html </URL>
<DATE> 2005/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Prim günü kademeli artacak 
</HEADLINE>
<TEXT>


GÜLÇİN ÜSTÜN Ankara 

Çalışma Bakanı Murat Başesgioğlu, Sosyal Güvenlik Reformu'nda SSK'lıların 7 bin olan prim ödeme gün sayısının Bağ - Kur ve Emekli Sandığı iştirakçileri ile eşitlenmesi için artışın kademeli olarak gerçekleştirileceğini bildirdi. 
Başesgioğlu, "Prim ödeme gün sayısı SSK'lılar için kademeli olarak artacak. Belirli bir süreye kadar 7 bin, sonra 7 bin 500 ve 9 bin. Ancak takvimi henüz belirlemedik" dedi. 
Emeklilik hakkı kazanmak için SSK'lılar 7 bin, Emekli Sandığı ve Bağ - Kur'lular 9 bin prim ödeme gün sayısını doldurmakla yükümlü. TBMM gündemindeki tasarı ile üç sosyal güvenlik kurumuna bağlı çalışanlar için norm birliği getirmek amacıyla prim ödeme gün sayıları 9 bine çıkarılacak. 
Türk - iş Başkanı Salih Kılıç, öneriyi incelediklerini, hak kaybolmasını önleyecek şekilde düzenleme istediklerini söyledi. Prim ödeme gün sayısının kademeli olarak artması durumunda, uygulamadan yasa yürürlüğe girdikten sonra sigortalı olan SSK'lılar etkilenecek. Aktif sigortalı olanlar yürürlükteki mevzuata göre prim ödeyecekler. 



</TEXT>
</DOC>
