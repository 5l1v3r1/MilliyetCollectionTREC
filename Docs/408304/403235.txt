<DOC>
<DOCNO> 403235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/guncel/gun10.html </URL>
<DATE> 2005/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Dizi için izin devri 
</HEADLINE>
<TEXT>


Sanatçılarla ilgili tüm bilgiler bilgisayar ortamına aktarılacak. Kurum direkt istekte bulunacak. Oyuncu uygunsa izin verilecek 

ÖMER ERBİL İstanbul 

Devlet Tiyatroları'na DT bağlı sanatçıların dizilerde oynaması için kurumlarından 'izin alma' kararı tartışılırken, DT Genel Müdürü Mine Acar "Dizilerde sanatçılarımızın görev almasını sonuna kadar destekliyorum, ancak DT'deki işlerin de aksamaması gerekiyor" dedi. 
Acar, kurumun casting ajansı gibi işlev göreceği haberlerinin doğru olmadığını belirterek, "Sanatçılarla ilgili bilgilerin tümünü bilgisayar ortamına aktardık. Kurumlar bizden direkt oyuncu ismi ile istekte bulunacak. Bilgisayardan oyuncunun sezon içindeki oyunlarını göz önünde bulundurarak, oyuncunun uygun olup olmadığını istek yapan kuruma bildireceğiz" diye konuştu. 

'Cast ajansı değiliz' 
DT'ye bağlı 780 sanatçının görev yaptığını anımsatan Acar, şöyle devam etti 
"350 sanatçı kurum dışındaki TV dizilerinde, sinema filmlerinde ve üniversitelerde görev alıyor. Yaklaşık 200'ü de aynı zamanda DT'de görevli. Bugüne kadar oyuncular dışarıdaki işleri için kendileri kurumlarından izin alıyorlardı. Pek çoğu da izinsiz çalışıyor. Ancak bunları DT gerektiği gibi takip etmekte zorluk çekiyor. Yeni sistemle birlikte artık sanatçılar değil, sanatçıyı kullanmak isteyen kurum DT'den izin alacak." 



</TEXT>
</DOC>
