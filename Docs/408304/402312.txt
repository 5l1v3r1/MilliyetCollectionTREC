<DOC>
<DOCNO> 402312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/son/soneko05.html </URL>
<DATE> 2005/12/10/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Mustafa Koç Globalleşelim derken bürokrasiye saplanmamalıyız 
</HEADLINE>
<TEXT>

     Koç Holding Yönetim Kurulu Başkanı Mustafa Koç, Koç Topluluğu global bir konuma ulaşırken bürokrasiye saplanmaması ve yönetimde hantal bir yapıya sürüklenmemesi gerektiğini söyledi. 
     Mustafa Koç, Koç Topluluğu 19. Üst Düzey Yöneticiler Toplantısı'nın kapanışında yaptığı konuşmada, bir yandan ''oyun alanın dünya'' derken diğer yandan dev satın almalarla global konuma ulaşma iddialarının güçlendiğini bildirdi. 
     Global konuma gelmenin avantajları yanında bunun gereklerini de gözardı etmemeleri gerektiğini ifade eden Koç, ''daha ölçülü, tedbirli olmayı muhakkak akılda tutmalıyız'' dedi. 
     Önümüzdeki dönemde faaliyetlerinde, iş tutumlarında, yasal ve sosyal sorumluluklarında hata yapma toleranslarının gitgide daraldığını kaydeden Koç, hükümet, devlet ve kamuoyunun kendilerini her zamankinden daha yakından izleyeceğini ifade ederek, yöneticilerden bu konularda azami titizlik göstermelerini istedi. 
     Mustafa Koç, sürdürülebilir büyüme sırasında bürokratik bir yapıya sürüklenme tehlikesine karşı yöneticilerin ademi merkeziyetçi sistemlerinin şimdiye kadar sağladığı katkı ve avantajları unutmamalarının önemini vurgulayarak, globalleşelim derken bürokrasiye saplanmamaları ve yönetimde hantal bir yapıya sürüklenmemeleri gerektiğini söyledi. 
     
     KARLILIKTA DURAKSAMA 
     Karlılıklarındaki duraksamaya da konuşmasında dikkat çeken Mustafa Koç, ihracat ve kurun bundaki etkisine değinerek yeni pazarlar bulma, ürünlerini farklı konumlandırma gibi çalışmalarla kur etkisinin kısmen de olsa telafi edilmesini önerdi. Koç, 2006 yılında yüksek bir kar artışı beklentisini dile getirdi. 
     Yakaladıkları büyüme trendinde şirketler arasında sinerji yaratmanın önemini vurgulayan Koç, bayii ağının müşteri memnuniyetinin sağlanması ilkesinden de ödün vermeyeceklerinin kaydetti. 
     
     UCUZ ÇAĞI BAŞLADI 
     Öte yandan, Koç'un kapanış konuşmasından önce Topluluk yöneticilerine hitap eden uluslararası iş danışmanı Kjell Nordström, ekonomilerde de bir iklim değişikliği yaşandığını belirterek, ''Ucuz çağı başladı. Her şey ucuzladı. Bu devam edecek. Dünya ekonomisinin yüzde 50 ila yüzde 70'i ucuz segmentten oluşacak'' dedi. 
     Her şeyin eğlenceye dönüştüğünü, her şeyin sonuna ''lence'' ekleneceğini kaydeden Nordström, bir başka önemli gelişmeyi de, kadınların her yerde harekete geçmesi olarak açıkladı. Nordström, ''Kadınlardan gözünüzü ayırmayın. Dişi değerler pazarlamada, siyasette öne çıkmış durumda artık. Ticari açıdan ilginç olmaya başladılar. Volvo ilk kadın otomobilini yarattı. 4 kadın tasarımcı, baş desteğine kadın sürücülerin at kuyruk saçlarını koyacak yerler yaptılar'' diye konuştu. 
     Toplumlarda bireyselleşme ve bölünme göründüğünü belirten Kjell Nordström, farklı ülkelerden insanları kabul ederek eritme potasında başarıyla bütünleştiren ABD'nin de dünyanın hakimi olmaya devam edeceği görüşünü dile getirdi. Bu göç politikası sonucu dünyanın en iyi 10 üniversitesinden 9'unun, Nobel ödülleri alanların yarısının ABD'den çıktığını anlatan Nordström, şöyle konuştu 
     ''ABD bir ülke değil, koskocaman bir fikir. Bir kağıt üzerine yazılmış bir fikir. Bu kağıda anayasa deniyor. Bunun anlamı bu salondaki herkes Amerikan vatandaşı olabilir. Avusturya'dan gelip terminatör, vali olabilirsiniz. Bunu bir Yunanistan'da, bir Fransa'da deneyin. Finlandiya vatandaşı olmak için ne kadar beklersiniz 3 nesil beklersiniz. Siz başvurursunuz torunlarınız olur. Yani 180 senede Finlandiya vatandaşı olursunuz. ABD 3-5 yılda vatandaşı yapıyor. Başarının sırrı burada. Ülkelerin kaymak tabakasını toplayıp dünya kadar Nobel ödülü alıyorlar. En iyi hokey oyuncuları, Formula 1 sürücüleri, top modeller ABD'ye gidiyor.'' ABD anayasasının 10 sayfa olduğunu belirten Nordström, ''birbirimizle savaşmayalım'' fikri üzerine kurulan AB'de ise ne yapılmayacağı bilinmekle birlikte ne yapılayacağı net olmadığı için Fransızca anayasa taslağının 1492 sayfa olduğuna dikkat çekti. 
     Birbiri benzeri kopya ürün üretimini, ''karaoke barları'' denen mekanlarda Elvis Presley'i, Madonna'yı taklit etmeye çalışanlara benzeten Nordström, bunu, kitabının da adını taşıyan ''Karaoke Kapitalizmi'' olarak niteledi 
     
     ''MÜŞTERİ, SADDAM HÜSEYİN'DİR YANİ DİKTATÖRDÜR'' 
     Kjell Nordström, müşteri ilişkileri yönetiminin teknolojideki gelişmeyle müşterinin yönettiği ilişkiye dönüştüğü yorumu üzerine de, ''Müşteri, Saddam Hüseyin'dir, yani diktatördür. Toleransı sıfıra kadar düşürdü. Bu devam edecek. Yapacak tek şey müşterinin talebini karşılamak'' dedi. 
     Nordström, iş dünyasında başarı için teknolojinin gerekli ancak yeterli olmadığını ifade ederek para kazanmanın reçetesini, ''iyi uyum sağlamak ve çekici olmak'' şeklinde özetledi. 
     
</TEXT>
</DOC>
