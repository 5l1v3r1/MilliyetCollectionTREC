<DOC>
<DOCNO> 400641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sondun26.html </URL>
<DATE> 2005/12/05/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
İspanyollardan Türkiye'ye ezici destek 
</HEADLINE>
<TEXT>

     İspanya'da yapılan bir kamuoyu yoklaması, İspanyolların çoğunun Türkiye'nin AB'ye katılımına destek verdiğini ortaya koydu. 
     Sigmadoc adlı araştırma şirketi tarafından yapılan ve sonuçları El Mundo gazetesinde yayımlanan ankete göre, AB'nin ''bir Hıristiyan kulübü'' olduğu tezine karşı çıkan İspanyollar, Türkiye'ye kapıların açılmasına olumlu yaklaşıyor. 
     Ankete katılanların yüzde 52,4'ü ''Türkiye'nin AB'nin bir parçası olmasında hem fikir misiniz '' sorusuna ''Evet'' yanıtını verdi. ''Hayır'' diyenlerin oranı yüzde 17,7 olurken, katılımcıların yüzde 29,9'u görüş belirtmedi. 
     Gazete, anketin sonucunu, ''Türkiye bizi bölüyor'' başlığıyla verdi. 
     Ankete katılanlar siyasi partilere göre dağıldığında, iktidardaki Sosyalist İşçi Partisi PSOE taraftarlarının yüzde 60,4'ünün, ana muhalefet Halk Partisi PP taraftarlarının ise yüzde 41,7'ünün Türkiye'nin AB üyeliğine destek verdiği ortaya çıktı. 
     Bu arada, İspanyolların yüzde 41,9'unun, Türkiye'nin AB'ye girmesiyle kendi çıkarlarının zarar görmesinden endişe ettikleri belirlendi. 
     
</TEXT>
</DOC>
