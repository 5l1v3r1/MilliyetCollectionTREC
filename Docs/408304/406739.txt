<DOC>
<DOCNO> 406739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sonspo17.html </URL>
<DATE> 2005/12/26/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Galatasaray, Okan Koç ile sözleşme imzaladı... 
</HEADLINE>
<TEXT>

     Beşiktaş ile olan sözleşmesini geçtiğimiz günlerde fesheden Okan Koç, Galatasaray ile 2.5 yıllık sözleşme imzaladı. 
     Galatasaray'ın Mecidiyeköy'deki merkezinde basına kapalı imza töreninden sonra bir açıklama yapan Okan Koç, Türkiye'nin 4 büyük takımından birine geldiği için çok mutlu olduğunu belirterek, ''23 yaşımda, 30-35 yaşın tecrübesine sahibim. Avrupa'da birçok başarıya imza atmış bir takıma geldim. Buraya geldiğim için çok mutluyum'' dedi. 
     Okan, bundan sonra Galatasaray için elinden gelen her şeyi yapacağını vurgulayarak, ''Artık, 'Başarısızlık' diye bir kelime kullanmak istemiyorum. Bir tek antrenman eksiğim var. Onu kapattığımda tecrübem ve hırsım ile çok başarılı olacağıma inanıyorum'' şeklinde konuştu. 
     Basın mensuplarının ''Eski Okan geri dönecek mi '' şeklindeki sorusunu genç futbolcu, ''Eski okan geri dönecek, daha da iyi olacak. Sonuçta tecrübe kazandım. Bundan sonra her şey daha iyi olacak. Daha iyi bir Okan izleyeceksiniz'' diye yanıtladı. 
     Okan Koç, Galatasaray ile ilgili bir anısını da anlattı. Milli takımla yurt dışına bir seyahata gittiklerini ifade eden Okan, ''Orada, üzerimizde Türk bayrağını gören kişiler 'Galatasaray mısınız ' diye sormuşlardı. Ben de bununla gurur duymuştum'' ifadesini kullandı. 

     
</TEXT>
</DOC>
