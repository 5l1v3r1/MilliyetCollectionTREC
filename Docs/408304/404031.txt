<DOC>
<DOCNO> 404031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sonsiy07.html </URL>
<DATE> 2005/12/16/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Nasreddin Hoca'lık satışa Şener yanıtı 
</HEADLINE>
<TEXT>

     Tasarruf Mevduatı Sigorta Fonu’nun TMSF 
     Giresun’da sattığı ancak daha sonra Karadeniz Otoyolu içinde kaldığı anlaşılan, "Nasreddin Hoca’lık" gayrımenkul satışına Başbakan Yardımcısı Abdullatif Şener’den açıklama geldi. 
     DYP Hatay Milletvekili Mehmet Eraslan’ın konuya ilişkin soru önergesine TMSF Başkanı Ahmet Ertürk’ün verdiği yanıt, Bakan Şener tarafından TBMM Başkanlığı’na iletildi. 
     TMSF Başkanı Ahmet Ertürk, Giresun merkez Tayyare Düzü mevkiinde 5 bin 640 metrekarelik taşınmazın Pamukbank’tan 19 Haziran 2003’de TMSF adına tapu tescili yapıldığını vurguladı. 
     Ertürk, GEDAŞ Değerleme Firması’na 23 Mart 2004’de yaptırılan Ekspertiz Raporu’nda 425 bin YTL değer takdir edildiğini, Giresun Tapu Sicil Müdürlüğü’nden verilen takyidat yazısına göre taşınmazın tapu kaydında herhangi bir takyidatın bulunmaması ve ilgili belediyeden günübirlik turistik tesisi alan imarlı olarak gözükmesi nedeniyle taşınmazın satışa arz edildiğini bildirdi. 
     Ertürk, 17 Haziran 2004 tarihinde düzenlenen müzayedede ihaleye çıkarılan taşınmazın 425 bin YTL muammen bedel ile satışa sunulduğunu, müzayedede söz konusu taşınmazın 425 bin YTL teklif veren "Sema Turizm" adlı şirketin dışında teklif veren herhangi bir kişi ya da kuruluş olmadığını belirtti. 
     Fon Kurulu’nun müzayede sonucuna ilişkin onayından sonra şirkete satışın onaylandığının tebliğ edildiğini, şirketin 2 Temmuz 2004’de müzayede şartnamesine göre satış vadi sözleşmesi hazırlanmasını talep ettiğini 24 Eylül 2004’de satış vadi sözleşmesinin yapıldığını, taşınmazın 
     satış bedelinin 30 Haziran 2005’de tamamen ödenmesini takiben 13 Temmuz 2005’de vekaletname tanzimi yolu ile 440 bin YTL üzerinden alıcıya tapu devri yapıldığını kaydeden Ertürk, "Söz konusu taşınmazın Karadeniz Otoyolu Projesi içinde kaldığına ilişkin resmi bir bilgi, satış işleminin gerçekleştirilmesinden önce TMSF’ye ulaşmamıştır" dedi. Ertürk, taşınmazla ilgili olarak Karayolları 10’ncu Bölge Müdürlüğü’nün 11 Mayıs 2005’de Kıymet Takdir Raporu’nda 641 bin 177 YTL kamulaştırma bedeli tespit ederek söz konusu taşınmazın Kamulaştırma Kanunu’nun "acele kamulaştırma" maddesine göre 7 gün içinde Giresun Asliye Hukuk Mahkemesi’nden değer tespiti yapılmasını talep ettiğini, 4 Temmuz 2005’de mahkeme bilirkişileri tarafından ilgili mahkemeye sunulan raporda kamulaştırma bedeli olarak 2.249.706 YTL değer takdir edildiğini bildirdi. "Bu iki değerle ilgili olarak kurumumuzun bilgisi ve takdiri olmadığından değerleme farkı tamamen kurumumuzun dışında gelişmiştir" diyen Ertürk, yanıtında şöyle dedi "Giresun Tapu Sicil Müdürlüğü tarafından verilen 17 Mart 2004 tarihli takyidat yazısında taşınmazın tapu kaydında herhangi bir takyidatın bulunmadığını ve ilgili belediyeden günübirlik turistik tesis alanı imarlı olarak gözüktüğü öğrenilmiş 24 Şubat 2005 tarihinde kamulaştırma şerhi tapu kaydına işlendikten sonra da kurumumuza bu hususta bir takyidat bilgisi bildirilmemiştir. Dolayısıyla söz konusu taşınmazın Karadeniz Otoyolu Projesi içinde kaldığına ilişkin resmi bir bilginin satış işleminin gerçekleştirilmesinden önce TMSF’ye ulaşmış olması nedeniyle ihalesi ve satışı yapılan taşınmaz ile ilgili kurumumuzun bir hatası bulunmamaktadır." 
     
</TEXT>
</DOC>
