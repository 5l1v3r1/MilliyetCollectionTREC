<DOC>
<DOCNO> 407050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sonspo04.html </URL>
<DATE> 2005/12/27/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Demirören, 2005'in özeleştirisini yaptı, geleceğin falına baktı 
</HEADLINE>
<TEXT>

     Demirören Hep istikrar istedik, ama bazen işler yolunda gitmiyor. Bu nedenle hocamızı değiştirdik. Tigana bence büyük şans. 
     Yıldırım Demirören, 2005’in özeleştirisini yaptı, geleceğin falına baktı 
     2005 yılına vedaya artık sayılı günler kaldı. 2004 Haziran’ında Beşiktaş Başkanı olarak göreve başlayan Yıldırım Demirören, geride bırakmak üzere olduğumuz senenin eksilerini artıları, günahlarını sevaplarını FANATİK’e anlattı. Siyah-Beyazlı camianın patronu, bir yandan özeleştiri yaparken diğer yandan da taraftarlara geleceğe dönük umut dolu mesajlar yolladı. 
     Öncelikle şunu söylemeliyim Beşiktaş’ta transfer bitmez. Hayat devam ettiği sürece, transfer çalışmalarımız da birbirini izler. Çünkü Beşiktaş Kulübü’nde her zaman yarın düşünülür. Bu, her dönem böyle olmuştur, böyle de gidecektir. Bize gelen teknik adamlar ya da futbolcular, tesislerimizi görür görmez hayranlıklarını dile getiriyor. Yani bu konuda Avrupa’nın bile önündeyiz. Ödemeler konusunda da bir sorun yok. Böyle bir ortamdan ayrılmak isteyen futbolcular, demek ki, başarısızlıktan kaçıyorlar. Bu konuda yorum yapmam. Zaten her şey apaçık ortada. Ancak şunu kimse unutmasın Beşiktaş’a gelmek isteyen yerli ve yabancı onlarca oyuncu var.'' 
     
     5-6 kişi gidip o kadarı gelmez’ 
     Transfer yapmış olmak için adam alıp satmayacağız. Bazı oyuncularımıza teklifler geliyor, bazılarını ise teknik heyet değiştirmeyi planlıyor. Bizler, sonuçta karar merciiyiz. Kulübümüzün geleceğini düşünüyor, verilen raporlar doğrultusunda en doğru kararı vermek için çalışıyoruz. Tigana ille de şu ya da bu oyuncuyu istiyorum’ demedi. Sadece eksikleri söyledi. Ocak başından itibaren transfer yapacağız. Zaten iyi futbolcular kulüplerinde, bu dönemde boşta olanlar ise genelde sorunlu isimler. Fakat bir şans doğarsa bunu da değerlendiririz. İçeride ise takas yolu ile oyuncu alabiliriz. Ancak öyle 5-6 kişi gidip bir o kadar da geri gelmeyecek. Biz 6 aylık değil, geleceğe yönelik transfer çalışması içindeyiz.'' 
     
     Camianın artık birlik olması şart’ 
     Artık camia olarak bazı şeyleri daha iyi değerlendirmemiz gerekiyor. Suni gündem yaratarak bir yere varamayız. Tek düşüncemiz, futbol başta olmak üzere tüm branşlarda kulübü daha ileriye götürmek. Bu konuda kafa yoruyor, gerekenleri yapmaya çalışıyoruz. Herkesin birlik olması şart. Hep aynı şeyi söylüyorum, başkaları da söylüyor, ancak başkanlığım döneminde henüz böyle bir uygulama göremedim. Kendimize zarar vermekten öteye gidemiyoruz. Seçime bir yıl gibi kısa bir süre kaldı. Vaat ettiğimiz her projeyi bitirmek için uğraş içindeyiz. Sadece Fulya’da rötar yaşandı. Ancak yeni yılla birlikte, bu proje de hayata geçecek ve Beşiktaş’ın yükselen değeri olacak. Ardından, sponsorluk anlaşmalarımız var.'' 
     
     Midem kaldırmıyor aklım almıyordu’ 
     Yılbaşında iki günlük bir Antalya tatili düşünüyorum. Golf oynayıp stres atacağım. Sonra da kampa gideceğim. İkinci devre bizim için çok önemli. Beşiktaş’ın iddiası hiç bir zaman bitmez. Bunun için kamp döneminin önemi de büyük. Ligde şansımızı sonuna kadar kovalayacağız. Kupada en iddialı takımız. Evet, bir ara görevi bırakmayı düşündüm. Olaylar öyle boyuta ulaştı ki, midem bulandı. Aklım almaz oldu. Böyle bir ortamda görev yapmak istemedim. Eğer bir kurumda şahsi menfaat, grupların önüne geçtiyse orada başarı olmaz. Bugün iktidar koltuğunda bizler oturuyoruz, yarın başkaları olacak. Beşiktaş geniş bir yelpaze ve bu kulübü yönetecek çok değerli insanlar var.'' 
     
     Övgü yağdıranlar karşımıza dikildi’ 
     Ailton ve Kleberson’u aldığımızda herkes en iyi transferler’ demişti. Hatta Beşiktaş’ı şampiyon ilan etmişlerdi. Ancak bazen işler ters gidiyor. Biz de bu tersliği görüp teknik ve idari kadrolarda değişikliğe gittik. Sezon başı bizi yere göğe sığdıramayanlar şimdi karşımıza dikildi. Beni hayal kırıklığına uğratan oyuncular oldu, ama çok şanssız maçlar kaybettiğimiz de doğru. Zenit maçına çok üzüldüm mesela. 4-5 fark atabilirdik, ama berabere kalıp Avrupa’ya veda ettik. Son yıllarda bizde teknik direktör sorunu vardı. Sürekli isimler değişti. Ben istikrardan yanaydım, ama şartlar bizi buralara getirdi. Tigana bir şans. Çünkü Dünya, Fransız ekolüne döndü. Sabır ve şans tanınırsa Tigana başarılı olacaktır.'' 
     
     Kimse güçsüz’ zannetmesin...’ 
     Federasyon seçimleri, hakem hataları ve atamaları, Kulüpler Birliği’ndeki gelinen son nokta başta olmak üzere, polemik konusu olmak istemediğimiz için sessiz kalıyoruz. Ancak kimse güçsüz’ ya da lobisi yok’ diye düşünmesin. Biz, centilmenlik ve adalet içinde temiz bir lig istiyoruz. Futbolumuzun tek çıkış yolu da bu. Artık eskisi gibi Ümraniye’ye gitmeme de gerek kalmadı. Çünkü takımın başında, bu işin hamuru ile yoğrulmuş menacerimiz Mehmet Ekşi var. O, gözüm kapalı, takımı emanet edebileceğim biri. Bunu geçiş döneminde de gösterdi. Ayrıca Ümraniye ile yönetim arasında köprü oluşturan Asbaşkanımız Kıvanç Oktay da sorunlarla ilgileniyor. Her konuda işleri profesyonellere bırakacağız.'' 
     
</TEXT>
</DOC>
