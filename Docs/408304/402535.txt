<DOC>
<DOCNO> 402535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/son/sonspo13.html </URL>
<DATE> 2005/12/11/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Milletvekili Bölünmez, cezasına rağmen maça gitti... 
</HEADLINE>
<TEXT>

     Mardinspor Kulübü Başkanı ve Mardin Bağımsız Milletvekili Süleyman Bölünmez, bir yıl hak mahrumiyeti cezası almasına karşın Mardinspor-orduspor maçını izledi. 
     Bölünmez, karşılaşma öncesinde soyunma odasına giderek futbolcularla bir süre görüşerek başarı dileğinde bulundu. Bölünmez, daha sonra protokol tribününe geçerek cezalı olmasına rağmen Mardin Valisi Temel Koçaklar ve Belediye Başkanı Metin Pamukçu ile birlikte maçı izledi. Bölünmez, maç bitimine kadar statta yer aldı. 
     Bölünmez, maçın devre arasında gazetecilerin ''Maça girmeniz yasak değil mi'' sorusuna karşılık aldığı bileti göstererek, ''Ben kulüp başkanı olarak girmedim. Bir taraftar olarak bilet aldım ve maçı o şekilde izliyorum'' şeklinde yanıtladı. 
     Bir gazetecinin ''Cezanız ne kadar kaldı'' sorusuna ise Bölünmez, ''Daha var'' dedi. 
     Futbol Federasyonu Profesyonel Futbol Disiplin Kurulu'nca PFDK , Bölünmez'e Mardinspor-Antalyaspor maçında, karşılaşmanın hakemine fiili saldırıda bulunmaktan dolayı 1 yıl hak mahrumiyeti cezası vermişti. 
     
</TEXT>
</DOC>
