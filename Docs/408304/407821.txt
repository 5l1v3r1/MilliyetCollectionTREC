<DOC>
<DOCNO> 407821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/magazin/amag.html </URL>
<DATE> 2005/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Allen Biletlerimin tükenmesi bir mucize 
</HEADLINE>
<TEXT>


Usta yönetmen Woody Allen ve grubu caz konseri vermek için dün İstanbul'a geldi. Allen, konser biletlerinin beş saatte tükenmesi konusunda, 'Bu bir mucize. Umarım müziğimiz beğenilir' dedi 

Aslı Onat 

Annie Hall, Manhattan, Hannah ve Kız Kardeşleri gibi unutulmaz filmleriyle ve filmlerinde sık sık can verdiği "nevrotik New York"lu tiplemeleriyle tanıdığımız Woody Allen, dün müzisyen kimliğiyle İstanbul'daydı. 
Özel uçağıyla saat 13.55'te Sabiha Gökçen Havaalanı'na inen Woody Allen, eşi Soon Yi ile kızları Bechet Allen 7 , Manzie Allen 5 ve grup arkadaşlarıyla birlikte VIP salonundan çıkışta gazetecilerin sorularını yanıtladı. 
Turnesinin bir önceki durağı olan Barcelona'da verdiği konserin ardından İstanbul'a gelen Allen, biraz yorgun görünüyordu. Buna rağmen kendisine yöneltilen tüm sorulara sakin bir şekilde ve kendine özgü mizahi üslubuyla yanıt verdi. Allen, konser biletlerinin beş saat içinde tükenmesi hakkında şunları söyledi 

'Çalmaya bayılırız' 
"Bunun bir mucize olduğunu düşünüyorum. Umarım insanlar çaldıklarımızı beğenir ve biz de bu konserden zevk alırız. Çünkü çalmaya bayılıyoruz. Türk müziğinden çok farklı bir tarzımız var Amerikan cazının eski ve yeni dönemlerini bir arada yansıtmaya çalışıyoruz. İnsanlar da bunu beğenirse çok mutlu olacağım. Uzun boylu bir İstanbul turu için vaktimiz olmasa da kenti gördüğümüz kadarıyla biraz olsun tanımak istiyoruz." 
Woody Allen, Türk müziği hakkında bilgisi olup olmadığı sorusuna, "Duyduğum kadarıyla çok ilginç ezgiler barındıran bir müzik türü ama müziğiniz hakkında çok bilgi sahibi değilim" yanıtını verdi. 

Her solodan sonra alkışlandı 

FOTOĞRAF YURTTAŞ TÜMER 
Woody Allen ve grubu New Orleans Jazz Band, dün akşam konser verdikleri Lütfi Kırdar Kongre ve Sergi Sarayı'nı tıklım tıklım doldurdu. Konser, Ak Emeklilik sponsorluğunda İstanbul Kültür ve Sanat Vakfı tarafından düzenlendi. Dilek Sabancı, Atilla Dorsay, Bedri Baykam, Şakir Eczacıbaşı gibi isimlerin de izlediği konserde konuşan Woody Allen, "Burada bulunduğumuz için çok heyecanlıyız" dedi. Seyircilerin her solodan sonra alkışladığı grup, 1.5 saat süren konser sonunda bir kez bis yaptı. Allen, İstanbul seyircisine teşekkür ederek, "Harikasınız. İstanbul'a tekrar gelmek istiyoruz" sözleriyle sahneyi terk etti. 


</TEXT>
</DOC>
