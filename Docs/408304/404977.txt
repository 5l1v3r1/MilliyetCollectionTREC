<DOC>
<DOCNO> 404977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sondun21.html </URL>
<DATE> 2005/12/20/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
İngiltere'de yıllar sonra muhafazakarlar öne geçti 
</HEADLINE>
<TEXT>

     İngiltere'de yayımlanan The Guardian gazetesi tarafından yapılan ankete göre, anamuhalefetteki Muhafazakar Parti'yi destekleyenlerin oranı, uzun yıllar sonra ilk kez İşçi Partisi'ni geçti. 
     Muhafazakar Parti'nin oy oranının yüzde 37, iktidardaki İşçi Partisi'nin oy oranının ise yüzde 36 olduğunu belirten gazete, seçmenin 3'te 2'sinin de iktidarı artık güçlü görmediğini yazdı. 
     Bir ay öncesine kadar İşçi Partisi'nin 5 puanla muhafazakarların önünde olduğunu da hatırlatan Guardian, bu değişimde Muhafazakar Parti'deki lider değişiminin etkili olabileceği tahminine yer verdi. 
     Seçmenin yüzde 66'sının, Muhafazakar Parti lideri David Cameron'u geleceğin başbakanı olarak gördüğünü kaydeden gazete, İngilizlerin yüzde 62'sinin de Cameron'u muhafazakarların görüntüsünü olumlu yönde değiştirecek kişi olarak gördüğünü bildirdi. 
     Anket sonuçlarına göre, seçmenin yüzde 22'lik bölümü, David Cameron'u, ''sadece görüntüsü olup aslında hiçbir karizması olmayan bir balondan ibaret'' olarak nitelendiriyor. 
     Guardian'ın anketinde, seçmenin yüzde 55'inin, Tony Blair'in başbakanlık performansından memnun olmadığı da belirtildi. 
     
</TEXT>
</DOC>
