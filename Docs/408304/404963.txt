<DOC>
<DOCNO> 404963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sondun07.html </URL>
<DATE> 2005/12/20/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
NYT ABD, Afganistan'daki asker sayısını düşürüyor 
</HEADLINE>
<TEXT>

     ABD Savunma Bakanı Donald Rumsfeld'in, Afganistan'daki Amerikan askerlerinin sayısını bahara kadar 19 binden 16 bine düşürecek kararnameyi imzaladığı bildirildi. 
     New York Times'ın haberine göre, üst düzey bir askeri yetkili, bunun, Louisiana'da üslenen Dördüncü Tugay'ın, Afganistan'a daha önce planlandığı gibi 4000 değil 1300 asker göndereceği anlamına geldiğini söyledi. 
     Pentagon sözcüsü Larry Di Rita da gazeteye açıklamasında, 173. Hava İndirme Tugayı'nın yerine geçecek birliğin sayısını azaltma kararının, Afganistan ve Ortadoğu'daki Amerikalı komutanların tavsiyesi üzerine alındığını söyledi. 
     Gazete, Rumsfeld'in asker indirimiyle ilgili kararnameyi dün imzaladığını ve Pentagon'dan resmi açıklamanın bugün yapılmasının beklendiğini yazdı. 
     NATO'nun gelecek yıl Afganistan'ın güneyindeki askerlerin komutasını kabul etmesinden sonra, ABD'nin asker sayısını azaltması bekleniyordu. 
     NATO 9000 askerden oluşan ISAF barış gücünün sayısını 15 bine çıkarmayı planlıyor. 
     
</TEXT>
</DOC>
