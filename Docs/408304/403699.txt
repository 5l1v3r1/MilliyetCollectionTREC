<DOC>
<DOCNO> 403699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/soneko49.html </URL>
<DATE> 2005/12/15/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
TÜSİAD 2014'te kişi başına gelir 11 bin 908 dolar olacak 
</HEADLINE>
<TEXT>

     Türk Sanayicileri ve İşadamları Derneği'nin TÜSİAD raporunda yer alan bir senaryoya göre, AB sürecindeki Türkiye'de, mevcut durumun devam etmesi halinde kişi başına Gayri Safi Yurtiçi Hasıla GSYİH 2014 yılında en iyi ihtimalle 11 bin 908,2 dolar olacak. 
     TÜSİAD'ın Devlet Planlama Teşkilatı DPT ile ortaklaşa hazırladığı ''Türkiye Ekonomisinde Sermaye Birikimi, Verimlilik ve Büyüme Uluslararası Karşılaştırma ve AB'ye Yakınsama Süreci'' başlıklı raporu, bugün düzenlenen bir toplantıyla kamuoyuna açıklandı. 
     Türkiye'nin AB'ye üyelik perspektifine ışık tutmak amacıyla 2006-2014 dönemi büyüme senaryolarına yer verilen rapora göre, mevcut performansın devam etmesi halinde 2014 yılında 4 bin 282 dolar olan kişi başına milli gelir 7 bin 893 dolara ulaşacak. Bu, milli gelirin AB ortalamasının yüzde 15'i düzeyinden yüzde 20'si düzeyine çıkacağı anlamına geliyor. 
     Yurtiçi tasarruf oranının yüzde 20.3'ten yüzde 22'ye çıkması, büyümenin yüzde 4.1'den 6.1'e yükselmesi halinde toplam faktör verimliliğinin TFV artmasının etkisiyle ikinci senaryoda milli gelir 9 bin 609.3 dolara yükseliyor. 
     Ortalama büyüme oranının yüzde 8.4'e yükseltildiği, verimlilik oranındaki artış etkisinin yüzde 25'ten, yüzde 40'a yükseltildiği üçüncü senaryoda ise milli gelir ancak 11 bin 908,2 dolara çıkıyor. 
     Milli gelir de, senaryolara göre sırasıyla 647 milyar dolar, 788 milyar dolar ve 977 milyar dolar olacak. 
     ''Türkiye'nin ekonomik istikrar yönünde önemli ilerleme kaydettiği gerçeği ve potansiyelini artırdığı tartışmaları ışığında ikinci senaryonun sonuçları daha olası görülmektedir'' denen raporda şu değerlendirmelere yer verildi 
     ''Türkiye ekonomisi, üç senaryoda da kişi başına milli gelir açısından bir yakınsama sağlayabilmekteyse de, bu senaryoların hiçbirinde AB-15 ülkelerinin 2004 yılı kişi başına milli gelir düzeyine ulaşamamaktadır. 
     Bu açıdan bakıldığında, Türkiye'nin yakınsama açısından oldukça uzun bir döneme ihtiyaç duyduğu ve yakınsama sürecinin mümkün olduğunca hızlandırılması gerektiği görülmektedir. 
     Sonuç olarak, büyüme açısından Türkiye ekonomisinin önünde, Avrupa Birliği'ne üyelik sürecini başarıyla tamamlamasına imkan veren fırsatlar olduğu görülmektedir. Diğer ülkelerin de büyüme performanslarını artırabileceği ihtimali göz önüne alındığında, Türkiye'nin en azından son senaryo üzerinde yoğunlaşması gerektiği düşünülmektedir.'' 
     
</TEXT>
</DOC>
