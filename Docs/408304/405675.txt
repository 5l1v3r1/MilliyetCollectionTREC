<DOC>
<DOCNO> 405675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/soneko28.html </URL>
<DATE> 2005/12/22/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
İngiltere ile S.Arabistan 8 milyar sterlinlik savaş uçağı anlaşması yaptı 
</HEADLINE>
<TEXT>

     İngiltere'nin ünlü BAE Systems havacılık ve silah firması -Rolls-Royce'un oluşturduğu konsorsiyum ile Suudi Arabistan Silahlı Kuvvetleri arasında 8 milyar sterlin tutarındaki Typhoon savaş uçağı anlaşması yapıldı. 
     İngiltere Savunma Bakanlığı, imzalanan anlaşmanın, Suudi Arabistan ile İngiltere arasında uluslararası terörle mücadele ve ulusal güvenlik açısından yapılan işbirliğinin bir parçası olduğunu ve terörle mücadeleye büyük etkinlik kazandıracağını açıkladı. 
     İngiltere Savunma Bakanı John Reid'in Suudi Arabistan'a düzenlediği ziyaret sırasında yaptığı anlaşma sonucunda, bu ülkeye kaç Typhoon uçağı satılacağı ve uçakların ne zaman Suudi Hava Kuvvetleri'ne teslim edileceği ise belirtilmedi. 
     Savunma kaynakları, Suudi Arabistan'ın en az 70 uçak almayı planladığına dikkat çekerken, Savunma Bakanlığı yetkilileri, yapılan anlaşmayla İngiltere'nin Suudi Arabistan Hava Kuvvetleri'nin modernizasyonunda büyük bir rol üstlenmiş olduğunu bildirdiler. 
     The Guardian gazetesi, geçen eylül ayında konuyla ilgili olarak Suudi Arabistan'ın İngiltere'den uçak alacağı haberine yer vermişti. 
     Haberde, Suudi yönetiminin İngiltere'ye üç şart koştuğu bunların ''iki rejim karşıtının Suudi Arabistan'a iadesi, İngiliz Ağır Dolandırıcılık Masası'nın Suudi Kraliyet ailesi mensuplarına ilişkin soruşturmasına son verilmesi ve British Airways'in Riyad uçuşlarına yeniden başlaması' olduğu öne sürülmüştü. 
     İngiltere Savunma Bakanlığı dün akşam bir açıklama yaparak, Guardian'ın bu haberinin doğru olmadığını ve uçak satışı karşılığında adı geçen şartların hiçbirinin yerine getirilmediğini kaydetti. 
     
</TEXT>
</DOC>
