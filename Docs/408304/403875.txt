<DOC>
<DOCNO> 403875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/siyaset/axsiy02.html </URL>
<DATE> 2005/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyükanıt'tan yanıt 
</HEADLINE>
<TEXT>


ABD gezisiyle ilgili açıklama yapan Orgeneral Büyükanıt, 'Ziyaretim askeri amaçlı. Yeni-muhafazak r eğilimli American Enterprise Institute'ye davet edildim. Terörü anlatmak için kutba bile giderim' dedi 

Yasemin Çongar - Washington 


Kara Kuvvetleri Komutanı Orgeneral Yaşar Büyükanıt, PKK'nın NATO tarafından da "terörist örgüt" ilan edilmesini istedi. 
ABD ziyaretinin resmi bölümünü tamamladıktan sonra gazetecilere bir değerlendirme yapan Büyükanıt, Türkiye'nin NATO'daki yetkililerinin PKK'nın terörist örgüt ilan edilmesi için çalıştığını vurguladı. 
Konuyu Washington'da gündeme getirmesinin "terörle ilgili bir çifte standardı hatırlatma amaçlı" olduğunu belirten Büyükanıt, ABD gezisine siyasi anlamlar yükleyen ve bu gezinin CIA Başkanı Porter Goss'un Ankara ziyaretiyle aynı günlere denk düşmesini "planlı bir zamanlama" gibi yansıtan medya kuruluşlarını da eleştirdi. 
ABD'deki temaslarının, Goss'un ziyaretiyle hiçbir ilgisinin olmadığını belirten Büyükanıt, gezisinin "1 yıl önce planlandığını ve tamamen askeri amaçlı olduğunu" vurguladı. Büyükanıt, "Ben politikacı değilim. Bu geziye başka bir gizli amaç yüklemek son derece yanlıştır. Bu yalnız, bize değil, ülkemize de zarar veriyor. Askerimiz yanlış tanıtılmış oluyor" dedi. 

'Pentagon olumlu' 
Pentagon'da ABD Genelkurmay Başkanı General Peter Pace, Kara Kuvvetleri Komutanı General Peter Schoomaker ve askeri-siyasi konulardan sorumlu kıdemli Savunma Bakan Yardımcısı Eric Edelman'la yaptığı temaslarda, daha ziyade "terörün şiddet boyutu" üzerinde duran Büyükanıt, K. Irak'taki PKK varlığı konusunda Pentagon'dan nasıl bir karşılık aldığı sorusuna, şu yanıtı verdi 
"Askeri makamlar, bizim bu konudaki hassasiyetimizi anlayışla karşılıyorlar. Birşeyler yapılması konusunda da istekli olduklarını gördüm. Ama onlar karar makamı değil." 

Eleştirilere yanıt 
Önceki akşam, yeni-muhafazak r neo-con eğilimli "American Enterprise Institute"nin AEI düzenlediği yemekte bir konuşma yaptığın anlatan Büyükanıt, "Terörü nerede olursa anlatırım, Eskimolar ilgilense, 76'ncı paralelin kuzeyine de giderim" dedi. Büyükanıt, AEI'de konuşmasını eleştirenleri de, "Onlar tarafından davet edildim. Araştırdım, 'ciddi kuruluş' dediler, konuştum" diye yanıtladı. 


</TEXT>
</DOC>
