<DOC>
<DOCNO> 402897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/guncel/axgun01.html </URL>
<DATE> 2005/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'İçki yasağı'na dava 
</HEADLINE>
<TEXT>


Ankara Barosu, kamuoyunda "kırmızı sokak genelgesi" olarak bilinen genelgenin iptali için Danıştay'a başvurdu. Dilekçede, genelgenin Anayasa'ya aykırı olduğu kaydedildi 

ANKARA Milliyet 

Ankara Barosu, İçişleri Bakanlığı'nın belediyelerin içkili alanların belirlenmesine ilişkin genelgesinin iptali istemiyle Danıştay'da dava açtı. 
Baro adına Avukat Kemal Vuraldoğan'ın açtığı davanın dilekçesinde 3 Temmuz'da yürürlüğe giren Belediye Kanunu'yla belediyelere eğlence yerlerini kentin belirli alanlarında toplama yetkisi tanındığı anımsatıldı. 
Dilekçede, 10 Ağustos 2005'te yürürlüğe giren "İşyeri Açma ve Çalışma Ruhsatlarına İlişkin Yönetmelik"le içkili yer bölgelerinin ve tespit edilemeyecek alanların, bunları belirleme yetkisinin kimde olduğunun düzenlendiği ifade edildi. 
Dilekçede, yönetmeliğin uygulanması konusunda İçişleri Bakanlığı Mahalli İdareler Genel Müdürlüğü'nce 14 Ekim'de bir genelge yayımlandığı, burada bölge tespitlerinin nasıl yapılacağının anlatıldığı kaydedildi. 

Anayasa'ya aykırı 
Anayasa'nın 124. maddesine göre kamu tüzelkişilerinin kanunlara aykırı yönetmelikler çıkaramayacağının ifade edildiği dilekçede, Belediye Kanunu ile belediyelere içkili alan değil eğlence yerlerinin belirlenmesi yetkisinin tanındığı, buna rağmen yönetmelik ve genelgede içkili yer bölgesi kavramına yer verildiği kaydedildi. 
Anayasa'nın eşitlik ilkesine dikkat çekilen dilekçede, alkollü içkileri satabilecek işyerlerini kentin sadece belirli bir yerinde toplarken, diğer eğlence yerleri için bu uygulamaya gidilmemesinin eşitliğe aykırı olduğu belirtildi. 
Dilekçede, söz konusu işlemlerle "kamu yararının" sağlanmasının mümkün olmadığı, uygulamanın toplum hayatına zarar verdiği, kamu yararının bu şekilde sağlanamayacağı vurgulandı. 
Uygulamanın Anayasa'nın "çalışma hakkı" ilkesine de aykırı olduğunun anlatıldığı dilekçede, çalışma hayatına ilişkin özgürlüklerin de ancak "ölçülülük" kuralları içinde, demokratik toplum ve laik cumhuriyet gereklerine uygun olmak koşuluyla sınırlanabileceği ifade edildi. 

Alkolden koruma 

Başbakan Recep Tayyip Erdoğan'ın Anayasa'nın 58. maddesine göre, "devletin gençleri alkolden koruma görevi" olduğunu söylediğinin anımsatıldığı dilekçede, devletin alkolden değil alkol düşkünlüğünden koruma görevi olduğu vurgulandı. 
Dilekçede, iptali istenen genelge ve dayanağı olan yönetmelikle hukuka olan inancın zarar görme ihtimali bulunduğu, belediyelerin ilginç çözüm arayışlarına girdiği, Antalya'nın tamamının içkili yer bölgesi sayılmasının da buna örnek oluşturduğu ifade edildi. 



</TEXT>
</DOC>
