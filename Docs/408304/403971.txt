<DOC>
<DOCNO> 403971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sondun44.html </URL>
<DATE> 2005/12/16/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
BM Genel Sekreter Yardımcısı Frechette görevinden alınıyor 
</HEADLINE>
<TEXT>

     BM Genel Sekreter Yardımcılığı görevini 1998'den bu yana sürdüren Louise Frechette'nin, 2006'nın Nisan ayında görevinden ayrılacağı açıklandı. 
     BM Sözcüsü Stephane Dujarric tarafından yapılan açıklamaya göre, Frechette BM'deki görevinden ayrıldıktan sonra Kanada'daki Uluslararası Yönetişim Yenilikleri Merkezi'nde çalışacak. 
     1992-1995 yılları arasında Kanada'nın BM Daimi Temsilciliği görevinde bulunan Frechette, 1995-1998 yılları arasında ise Kanada Savunma Bakan Yardımcılığı görevini yürütmüştü. 
     Frechette'nin, Nisan ayına kadar BM'deki görevini sürdürerek kapsamlı BM yönetim reformlarına yönelik hazırlıkların koordinasyonu görevini sürdüreceği belirtildi. 
     Dujjaric, BM Genel Sekreteri Kofi Annan'ın önümüzdeki aylar boyunca BM reformu konusunda birlikte çalışmayı sürdüreceği Frechette'yi, Nisan ayında başlayacağı yeni görevinden dolayı kutladığını belirtti. 
     Frechette'nin Kanada'daki merkezde nükleer enerji ve nükleer enerjinin kitle imha silahları yapımında kullanılmasındaki artışın siyasi, ekonomik ve çevresel etkilerini kapsayacak iki yıllık bir araştırma projesine başkanlık edeceği kaydedildi. 
     
</TEXT>
</DOC>
