<DOC>
<DOCNO> 401329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sondun50.html </URL>
<DATE> 2005/12/07/ </DATE>
<TIME> 19.40 </TIME>
<AUTHOR>  </AUTHOR>
<HEADLINE>
İsviçre, Pitbull'lara karşı önlem alıyor 
</HEADLINE>
<TEXT>

     İsviçre'nin Zürih kenti yakınlarındaki Oberglatt banliyösünde geçen hafta Pitbull cinsi 3 köpeğin saldırısı sonucu 6 yaşındaki Süleyman Yıldırım isimli Türk çocuğunun ölümünün ardından, bu ülkede tehlikeli köpeklere karşı önlem alınıyor. 
     Zürih Kantonu'ndan yapılan açıklamada, tehlikeli olarak ilan edilen dört cins köpek için burunluk ve tasma kullanılmasının zorunlu hale getirildiği belirtildi. 
     Söz konusu tehlikeli köpek türlerinin ''pitbull terrier, staffordshire terrier, bull terrier ve staffordshire bull terrier'' olduğu belirtilen açıklamada, alınan önlemlerin bugünden itibaren uygulanmasının zorunlu olduğu kaydedildi. 
     İsviçre'nin tamamında bu önlemlerin alınması için bir çalışma grubu oluşturulduğu belirtilirken, Ocak sonunda bu grubun çalışmalarını tamamlamasıyla bu yönde bir yasa çıkartılması bekleniyor. 
     İsviçre'nin güneybatısındaki Valais Kantonu'nda tehlikeli olarak kabul edilen köpek türleri için burunluk ve tasma kullanımı önceden zorunlu kılınmıştı. 
     Zürih kenti yakınlarındaki Oberglatt banliyösünde geçen perşembe günü pitbull cinsi 3 köpeğin saldırısı sonucu hayatını kaybeden 6 yaşındaki Süleyman Yıldırım'ın cenazesi, pazar günü Denizli'nin Acıpayam ilçesine bağlı Kumavşar beldesinde toprağa verilmişti. 
     
</TEXT>
</DOC>
