<DOC>
<DOCNO> 402354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/son/sontur02.html </URL>
<DATE> 2005/12/10/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Bingöl Karlıova'da 5.3'lük deprem 
</HEADLINE>
<TEXT>

     Bingöl’ün Karlıova İlçesi’nde orta şiddette deprem meydana geldi. 
     Boğaziçi Üniversitesi Kandilli Rasathanesi ve Deprem Araştırma Enstitüsü’nden alınan bilgiye göre, saat 02.09’da merkez üssü Bingöl’ün Karlıova İlçesi olan 5.3 büyüklüğünde deprem kaydedildi. 
     Deprem Bingöl, Erzurum, Elazığ ve Erzincan ile bu illere bağlı yakın ilçelerde de hissedilirken, ilk belirlemelere göre, can kaybı olmadığı bildirildi. 
     Elazığ’da bulunan Kızılay Güneydoğu Anadolu Bölge Afet Müdahale ve Lojistik Merkezi, Bingöl’ün Karlıova İlçesi’nde meydana gelen 5.3 büyüklüğündeki depremin ardından bölgeye haberleşme aracı gönderdi. 
     AA muhabirinin merkez yetkililerinden aldığı bilgiye göre, Karlıova’da meydana gelen depremin ardından bölgeye, ilk etapta haberleşme aracı ile 3’ü uzman 4 kişilik bir ekip gönderildiği bildirildi. 
     Yetkililer, haberleşme aracı ve uzman personel aracılığıyla bölgede hasar tespiti ve yardım malzemesine ihtiyaç duyulup duyulmadığının tespit edileceğini belirterek, ihtiyaç olması halinde her türlü yardım malzemesinin bölgeye gönderilmek üzere hazır bekletildiğini kaydettiler. 
     
     DEPREMDE CAN VE MAL KAYBI YOK 

     Bingöl'ün Karlıova İlçesi'nde meydana gelen 5.3 büyüklüğündeki depremde can ve mal kaybının olmadığı bildirildi. 
     Karlıova Kaymakamlığı'ndan edinilen bilgiye göre, gece 02.29'da meydana gelen 5.3 büyüklüğündeki depremin ardından ilçe merkezi ve köyler taramadan geçirildi. 
     Yetkililer, yapılan çalışmada depremde mal ve can kaybının olmadığının belirlendiğini belirterek, tarama çalışmalarının sürdürüldüğünü kaydettiler. 
     
</TEXT>
</DOC>
