<DOC>
<DOCNO> 402046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/soneko36.html </URL>
<DATE> 2005/12/09/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
'DASK'ın yatırıma yönlendirdiği fonlar 303 milyon YTL'ye ulaştı' 
</HEADLINE>
<TEXT>

     Hazine Müsteşarlığı Sigortacılık Genel Müdürü Ahmet Genç, Doğal Afet Sigortaları Kurumu'nun DASK sermayesiz kurulmuş olmasına rağmen, yatırıma yönlendirdiği fonların 303 milyon YTL'ye ulaştığını bildirdi. 
     Genç, Türkiye Sigorta ve Reasürans Şirketleri Birliği ile Dünya Bankası'nın işbirliğinde gerçekleştirilen ''Doğal Felaket Risklerine Karşı Sigorta ve Yeniden Sigortalama'' konulu konferansta yaptığı konuşmada, DASK hakkında bilgi verdi. 
     DASK'ın 2000 yılından itibaren faaliyette olduğunu belirten Genç, Türkiye'nin yüzde 92'sinin deprem riski altında bulunduğunu söyledi. 
     1999 yılında meydana gelen 2 büyük deprem sonrasında DASK'ın başlangıç sermayesi olmadan kurulduğunu anlatan Genç, DASK'ın konut sahiplerine ödenebilir prim karşılığında asgari bir güvence sağladığını, aynı zamanda devletin mali yükünü hafifletmeyi ve toplumda sigorta bilincinin yerleşmesine katkıda bulunmayı hedeflediğini anlattı. 
     DASK'ın hazırlanan yeni tasarıyla kapsama aldığı risklerin genişletileceğini ifade eden Genç, aynı zamanda sigorta şirketlerinin rolünün de artırılacağını, sigorta şirketlerinin kendi nam ve hesaplarına teminat verebileceğini söyledi. 
     DASK'ın gelirlerinin prim, yatırım, Dünya Bankası, cezalar ve ihtiyaç durumunda borçlanabilme yoluyla sağladığına işaret eden Genç, giderlerinin ise çeşitli ödemelerden oluştuğunu bildirdi. 
     30 Kasım 2005 tarihi itibariyle 2 milyon 370 bin 298 poliçeye ulaştıklarını kaydeden Genç, ''DASK, sıfır sermayeyle kurulmasına rağmen, kurumun yatırıma yönlendirdiği fon büyüklüğü 303 milyon YTL'ye ulaşmıştır'' dedi. 
     Genç, DASK'ın bugüne kadar 6 bin 864 kişiye toplam 11 milyon 500 bin YTL ödeme yaptığını belirterek, ''Bu, topladığımız fonlar içinde küçük bir tutar oluşturuyor. Umarım ülkemizde felaketler olmaz ve biz fon biriktirmeye devam ederiz'' diye konuştu. 
     
     DASK'IN PENETRASYONUNU ARTIRACAĞIZ'' 
     Garanti Sigorta Genel Müdür Yardımcısı Ferhan Özay da Garanti Sigorta'nın Ağustos ayından bu yana DASK'ın kurum yöneticisi olduğunu ve 5 yıl boyunca bu görevi sürdüreceğini söyledi. 
     DASK'ın poliçe sayısında geçen yıla oranla yüzde 15'lik bir artış olduğunu belirten Genç, poliçelerden sadece yüzde 32'sinin yenilendiğini bildirdi. 
     Özay, ''Yeni kurum idarecisi olarak penetrasyonu artıracağız. Bunu yapmak için de sigorta acentalarının daha fazla poliçe yazmalarını teşvik ediyoruz'' dedi. 
     Özay, ayrıca, 2006 yılından itibaren ipoteğe dayalı konut sisteminin de Türkiye'de uygulanmaya başlamasını DASK'ın penetrasyonu açısından önemli gördüklerini kaydetti. 
     Çin Sigorta Düzenleme Kurumu Ürün Geliştirme Eşbaşkanı Zheming Shan da Çin'deki uygulamalar hakkında bilgi verdi. 
     Shan, Çin'de ana karanın yarısının deprem riskiyle karşı karşıya olduğunu belirterek, olası felaketlere karşı en iyi hazırlığı yapmaya gayret gösterdiklerini söyledi. 
     Çin'in henüz ulusal sigorta sistemini kuramadığını dile getiren Shan, bu konuda çok sorunları olduğunu, deneyimli ülkelerden ders almak istediklerini ifade etti. 
     Shan, ''Sizleri Çin'de işbirliğine davet ediyorum'' dedi. 
     
</TEXT>
</DOC>
