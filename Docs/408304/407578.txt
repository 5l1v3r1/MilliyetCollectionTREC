<DOC>
<DOCNO> 407578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sondun27.html </URL>
<DATE> 2005/12/29/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Lagendijk, milliyetçi avukatları suçladı 
</HEADLINE>
<TEXT>

     Türkiye-AB Karma Parlamento Komisyonu Eşbaşkanı Joost Lagendijk, hakkında Beyoğlu Cumhuriyet Başsavcılığı’nın soruşturma başlatması konusunda, suç duyurusunda bulunan avukatları suçladı. 
     Soruşturmayı dün BBC Türkçe yayını için değerlendiren Lagendijk, savcılığın hakkında soruşturma başlatmasından değil, "milliyetçi avukatların, kendisi hakkında suç duyurusunda bulunmasından" şaşkın olduğunu belirtti. 
     Lagendijk şöyle dedi 
     "Aslında birçok gazeteci, yazar ve yayıncıdan sonra ben de kurbanlar arasına girdiğim için şaşkınım. Mümkün olduğu kadar gürültü koparmaya çalışan bu avukatların bana ve savcılığa oynatmaya çalıştıkları bu oyunun bir an önce sona ermesini umuyorum. Davaya bakan savcı, benden soruşturma konusu konuşmamda ne söylediğimi, hangi bağlamda konuştuğumu soracak. Bir hafta içinde bana bu tür resmi bir talebin ulaşmasını bekliyorum. Ben de bu talebe uygun olarak ne söylediğimi, niçin söylediğimi anlatacağım." İfade vermek için Türkiye’ye gidip gitmeyeceğini bilmediğini ifade eden Lagendijk şunları kaydetti 
     "Gerçi bu ikinci aşama. Ancak yasal çerçeveye bakıyorum. Avrupa Parlamenteri olarak dokunulmazlığa sahibim. AB toprakları içinde görüşlerimi özgürce açıklama hakkım var. Kimse bana görüşlerim nedeniyle dava açamaz. Ancak burada sorun, dokunulmazlığımın, en azından şimdilik AB üyesi olmayan Türkiye’de de geçerli olup olmayacağı. Bunu araştırıyoruz. Kararımı, alacağım cevaba ve davanın açılıp açılmayacağına bakarak vereceğim." PKK terörü ve orduya eleştiri konusunda "Türkiye kamuoyunda bir hassasiyet bulunduğunun farkında olduğunu" belirten Lagendijk, "Kürt meselesi" olarak adlandırdığı sorunla ilgili sözlerinin "kışkırtma olarak adlandırılmaması gerektiğini" kaydetti. Lagendijk, "Bu demokrasinin bir parçasıdır. Türkiye’de bunu görmek istiyoruz. Bu yüzden açıklamalarımın Türkiye’de bu konuların tartışılmasına vesile olmasını umuyorum" dedi. 
     Tüm yaşananlara karşın "eleştirilerini sürdüreceğini" vurgulayan Lagendijk, "Bana göre, birçok kişi Türkiye’nin daha modern ve demokratik bir ülke olabilmesi için derin bir değişim süreci yaşaması gerektiğini kavramış durumda. Bu değişime karşı çıkan bir azınlık var" görüşünü savundu. 
     Lagendijk, bu çevrelerin amacının "Türkiye’nin AB’ye üyelik sürecine engeller koymak" olduğunu savunarak, "Türk kamuoyu, milletvekilleri, aydınlar ve politikacıların saflarını belirlemesi gerekiyor. Değişime inananları geçmişte olduğu gibi desteklemeye, karşı çıkanları da eleştirmeye devam edeceğim. Sonuçta Türkiye kendi dengesini bulacak. Ancak dediğim gibi Türkiye’de Avrupa yolunda yürümek isteyenler çoğunlukta" dedi. 
     
</TEXT>
</DOC>
