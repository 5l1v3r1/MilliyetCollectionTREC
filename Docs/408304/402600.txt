<DOC>
<DOCNO> 402600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/guncel/gun05.html </URL>
<DATE> 2005/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkmeneli TV'ye silahlı saldırı 
</HEADLINE>
<TEXT>


KERKÜK Milliyet 

Irak futbol takımının Batı Asya Kupası elemelerinde Suriye'yi 3 - 2 yenmesinin ardından Irak genelinde silahlarla yapılan sevinç gösterileri Kerkük'te silahlı saldırıya dönüştü. Sevinç gösterilerini fırsat bilen bazı kişiler Türkmeneli TV'ye silahlı saldırıda bulundu. İzli mermilerin kullanıldığı sevinç gösterileri yaklaşık 1 saat sürdü. Bu sırada, Milliyet gazetesi muhabiri Namık Durukan'ın da içinde bulunduğu Türkmeneli TV merkez binasına çeşitli yönlerden silahlı saldırıda bulunuldu. Ateş açılan yerlere binadan da silahla karşılık verildi. Yaklaşık 15 dakika süren karşılıklı ateş sonucu ölen ya da yaralanan olmadı, televizyon binasına merminin isabet etmediği bildirildi. Silahlı saldırının ardından güvenlik güçleri çevreyi kontrol altına aldı. 



</TEXT>
</DOC>
