<DOC>
<DOCNO> 405364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/soneko41.html </URL>
<DATE> 2005/12/21/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
HeidelbergCement'den, Rekabet Kurulu'nun kararına sert eleştiri 
</HEADLINE>
<TEXT>

     Sabancı Grubu ile ortak olduğu Akçansa ve kendi adına kurduğu şirketle Tasarruf Mevduatı Sigorta Fonu'nun TMSF çimento fabrikaları ihalelerine katılan HeidelbergCement Grubu, Rekabet Kurulu'nun Şanlıurfa ve Ladik Çimento'ya ilişkin kararlarını eleştirdi. Limak İnşaat Yönetim Kurulu Başkanı Nihat Özdemir ise, kararı inceleyip ona göre karar vereceklerini söyledi. 
     HeidelbergCement Grubu'nun Avrupa, Asya, Afrika ve Ortadoğu Bölgesi Üst Yöneticisi CEO Daniel Gauthier, konuyla ilgili yaptığı yazılı açıklamada, grubun bu kararla Türkiye'deki yatırım planlarını gözden geçirmek zorunda kalabileceğini vurguladı. 
     ''Adil olmadığına inandığımız kararları şaşkınlıkla ve hayretle karşıladık'' diyen Gauthier, HeidelbergCement'in Türkiye'de yüzde 100 sermaye ile sahip olduğu herhangi bir fabrikasının bulunmadığını kaydetti. 
     Gauthier, açıklamasında şu görüşlere yer verdi 
     ''Bilindiği gibi HeidelbergCement Grubu'nun Türkiye'deki faaliyeti, Akçansa Çimento'ya yüzde 39.7 oranında ortaklığı ile sınırlıdır ve Akçansa'nın hem faaliyet gösterdiği bölgeler hem de Türkiye geneli itibariyle hakim durum yaratması söz konusu değildir. 
     Tablo bu kadar net iken Rekabet Kurumu'nun hakim durum yaratılması gibi bir gerekçeyle, Şanlıurfa Çimento Fabrikası'na en yüksek teklifi veren ikinci şirket olarak HeidelbergCement'e onay vermemesi anlaşılabilir bir durum değildir. 
     Aynı şekilde, Akçansa'nın en yüksek teklifi verdiği Samsun'da kurulu Ladik Çimento'nun satış kararının Kurul tarafından onaylanmaması da anlaşılır olmaktan uzaktır. 
     Umut ediyoruz ki Rekabet Kurumu, bu durumu gerek Türk, gerekse uluslararası kamuoyuna izah edebilecek gerekçelere sahiptir. Türkiye'yi yatırım için stratejik bölge olarak belirleyen HeidelbergCement Grubu, bu kararla Türkiye'deki yatırım planlarını gözden geçirmek zorunda kalabilir.'' Rekabet Kurulu, Şanlıurfa Çimento Fabrikasının en yüksek teklifi getiren Türkerler İnşaat Turizm Madencilik Tic. ve San. A.Ş.'ye devredilmesine izin verirken, en yüksek 2. teklifi sunan HeidelbergCement Grubu şirketi Heidelberg Çimento Sanayi ve Ticaret A.Ş.'ye devredilmesi işlemine izin verilemeyeceğini açıkladı. 
     Ayrıca Kurul, Ladik Çimento Fabrikası'nın da en yüksek teklifi veren Akçansa yerine en yüksek 2. teklifi sunan Türkerler İnşaat Turizm Madencilik Tic. ve San. A.Ş.'ye devredilmesi kararını almıştı. 

     
</TEXT>
</DOC>
