<DOC>
<DOCNO> 404831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sontur38.html </URL>
<DATE> 2005/12/19/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
İstanbul Valisi Güler Yarın okullar açık 
</HEADLINE>
<TEXT>

     ABD’nin Ankara Büyükelçisi Ross Wilson, İstanbul Valisi Muammer Güler’i makamında ziyaret etti. 
     Güler, kabulde yaptığı konuşmada, Ross Wilson’a yeni görevinin hayırlı olmasını dileyerek, "Hoşgeldiniz. Bugün İstanbul’da medyanın kardan çok size ilgisi var" dedi. 
     Wilson’un, "Şu anda İstanbul’da okullar tatil olduğu için çok mutlu olan yüzbinlerce çocuk vardır" sözüne, Güler’in, "Yüzbinlerce değil, tam 2 milyon 200 bin..." yanıtını vermesi üzerine, Güler ve Wilson gülüştüler. 
     
     OKULLAR YARIN AÇIK 

     Vali Muammer Güler, gazetecilerin, kar beklentisi nedeniyle tatil edilen ilk ve orta öğretim okullarında yarın eğitime başlanıp başlanmayacağı yönündeki soruları üzerine, "Meteorolojik bilgiler şu an yarınki hava durumu ile ilgili bir olumsuzluk öngörmüyor. Yarın için herhangi bir sorun yok. İlk ve orta dereceli okullarda eğitim ve öğretim yarın devam edecek" dedi. 
     
</TEXT>
</DOC>
