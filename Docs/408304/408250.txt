<DOC>
<DOCNO> 408250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/son/sonspo03.html </URL>
<DATE> 2005/12/31/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Sivasspor genç futbolcuların peşinde 
</HEADLINE>
<TEXT>

     Sivasspor Basın Sözcüsü Fikret Ünsal, transfer çalışmalarını sürdürdüklerini belirterek, ''Eğer bonservisiyle birlikte Sivasspor'un olacaksa yaşlı futbolcu yerine genç futbolcular tercih edeceğiz'' dedi. 
     Ünsal, yaptığı açıklamada, transfer çalışmalarını sürdüren kulüplerinin listesinde şu an için 15 futbolcu olduğunu, 5-6 futbolcuyu ise göndermeyi düşündüklerini kaydetti. 
     Ocak ayının 1'inden önce transfer konusunda isim açıklamayı uygun bulmadıklarını ifade eden Ünsal, şöyle konuştu 
     ''Gönlümüz istiyorki çok çok kaliteli oyuncular gelsin. Ama bizim yönetim kurulu olarak bir prensibimiz var. Eğer bonservisiyle birlikte Sivasspor'un olacaksa yaşlı futbolcu yerine genç futbolcular tercih edeceğiz. Transfer politikamız bu. Çünkü Sivasspor'a para kazandıracak bu futbolcular. Eğer kiralık alıyorsak bu da daha yaşlı futbolculardan oluşacak. Kesinlikle yaşlı futbolculardan kimseyi bonservisiyle almayacağız. Yaşlı futbolcuları kiralama yoluna gideceğiz. Ama Cem Can gibi genç futbolcuları bonservisiyle almaya çalışacağız.'' Yönetim kurulu toplantılarında başkanları Mecnun Otyakmaz'a transfer konusunda tam yetki verildiğini ifade eden Ünsal, ''Otyakmaz şu anda yoğun bir çalışma içinde ve futbolcularla görüşüyor. Tüm transferleri kulüp başkanımız Otyakmaz, genel menajer Bülent Uygun'un yardımcı olmasıyla gerçekleştirecek'' diye konuştu. 
     
     HAYRETTİN'İN TRANSFERİ 
     Ünsal, Hayrettin'in 4 büyük kulüp tarafından istendiğini de belirterek, şunları kaydetti 
     ''Bize çok cazip bir teklif gelirse Hayrettin'i verebiliriz. Ben şahsi fikrim Hayrettin'in gitmemesinden yanadır. Çünkü Hayrettin Milli Takım'a adımını atmıştır. Milli Takım'da 2, 3 maç oynarsa bize 2, 3 kat daha fazla getirisi olur. Ama benim gönlüm hiç gitmemesinden yana. Hep Sivasspor'da oynamasını isterim. Hayrettin gibi bir futbolcuyu hangi takım istemez. Mükemmel bir futbolcu sol kanatta çok büyük sıkıntı yaşanan Türkiye'de bir numara. Böyle bir futbolcumuzun olması bizim için büyük bir kazanç.'' 
     
</TEXT>
</DOC>
