<DOC>
<DOCNO> 406052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sonspo14.html </URL>
<DATE> 2005/12/23/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
2012 Olimpiyatları'nda 'Yunan parmağı' 
</HEADLINE>
<TEXT>

     BBC TÜRKÇE 

6 Temmuz günü Uluslararası Olimpiyat Komitesi, Singapur'da yaptığı oylama sonucunda, 2012 Olimpiyat Oyunları'nın Londra'da düzenleneceğini açıklamıştı. Aradan aylar geçtikten sonra, 6 Temmuz günü Londra'yı zafere ulaştıran oylamada, bir "Yunanlı'nın parmağı" olduğu ortaya çıktı. 
     Anlaşıldığına göre, Londra, Paris ve Madrid'in katıldığı üçüncü tur oylamada Yunanistanlı delege Lambis Nikolau, Madrid yerine yanlışlıkla Paris'e oy verince, tüm dengeler değişti. 
     BBC'nin ortaya çıkardığı haber, İngiliz basınında da geniş yer buldu. 
     2012 oylamasında olaylar şöyle gelişti. 
     "Sondan bir önceki oylamada Londra yeterli desteği bulurken Madrid ve Paris finale kalabilmek için mücadele ediyorlardı. Uluslararası Olimpiyat Komitesi delegelerinin oylarını kullanmak için bir dakika süreleri vardı ve Madrid'le Paris arasında sadece bir oy fark bulunuyordu. Yunanistanlı delege Nikolau, Madrid'e oy vermek isterken yanlışlıkla Paris'in düğmesine bastı. Bu oyla Madrid elendi, Paris finale kaldı. Nikolau yaptığı hatanın farkına vardı ve yeniden oy kullanmak istedi ama bu isteği reddedildi. Elenen Madrid'e destek veren delegelerden yeterli oyu alan Londra 2012 Olimpiyatları'na ev sahipliği yapma hakkını kazandı." Peki ya Nikolau istediği gibi, Madrid'e oy vermiş olsaydı neler olabilirdi Bu senaryo ise şöyle 
     "Nikolau oyunu doğru kullansaydı, Madrid ve Paris 32'şer oyla berabere kalacaklardı. Bu noktada iki kent arasında bir oylama yapılacaktı. Paris'in kazanmasından endişe duyan Londra destekçileri büyük olasılıkla Madrid için oy kullanacaklar ve Madrid finale kalacaktı. Bu durumda Paris elenince bu kent için oy kullanan delegelerin desteği Madrid'e kayacak, finalde Londra'yı geride bırakan Madrid 2012 Olimpiyat Oyunları'nın ev sahibi olacaktı." 
     
     IOC ÜYESİ GİLADY'E GÖRE MADRİD, YANLIŞ DÜĞME KURBANI OLDU 

     Uluslararası Olimpiyat Komitesi IOC üyelerinden Alex Gilady, Londra'nın, "yanlışlıkla basılan düğme" sonucunda 2012 olimpiyatlarına evsahipliği yapacağını iddia etti. 
     Gilady, Singapur'da Temmuz ayında yapılan, finale kalacak iki ülkenin belirlendiği oylamada, Yunan delege Lambis Nikolaou'nun yanlış düğmeye bastığını ve Madrid yerine Paris için oy kullandığını söyledi. 
     Oylamada, Paris'in 33, Madrid'in 31 oy aldığını hatırlatan Gilady, Yunan delegenin doğru düğmeye basması halinde oyların eşitleneceğini ve eşitliğin bozulması için yapılacak yeni oylamada, Londra'nın kazanmasını isteyenlerin, Fransa'nın yüksek şansını gözönünde tutarak İspanyollardan yana oy kullanacaklarını belirtti. 
     Olimpiyatlara evsahipliği yapacak ülkenin belirlenmesi için yapılan final oylamasında Londra'ya 54, Paris'e 50 oy verilmişti. 
     Paris, Londra'nın, IOC tarafından belirlenen adaylık kurallarına uymadığını öne sürerek, IOC'un 2003 yılının ağustos ayında Prag'da adaylığa dair 117 kural ilan ettiğini, ancak Londra'nın bu kuralları tamamen yerine getirmediğini iddia etmişti. 
     
</TEXT>
</DOC>
