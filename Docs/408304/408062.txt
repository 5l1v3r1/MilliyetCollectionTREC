<DOC>
<DOCNO> 408062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sontur32.html </URL>
<DATE> 2005/12/30/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Şok eden rapor 
</HEADLINE>
<TEXT>

     Adil ÖNAL-BİNGÖL DHA 

Bingöl’de 1 Mayıs 2003 tarihinde meydana gelen depremde, Çeltiksuyu Pansiyonlu İlköğretim Okulu’nda enkaz altında kalarak hayatını kaybeden 85 öğrenci ile ilgili ailelerin açtığı tazminat davasında, bilirkişinin hazırladığı rapor öğrenci yakınlarını şok etti. Raporda, öğrencilerin hayatına karşı biçilen rakam 750 ile bin 500 YTL arasında değişiyor. 
     Bingöl’de meydana gelen 6.4 şiddetindeki deprem nedeniyle Çeltiksuyu PİO’da öğrenim gören 85 öğrencinin enkaz altında kalarak ölmesi üzerine ailelerinin açtığı tazminat davasıyla ilgili mahkemeye gönderilen bilirkişi raporu öğrenci yakınlarını şok etti. 
     
     ASGARİ ÜCRET ALIRLAR'' 

     Mahkeme kusur oranının tespiti için bilirkişiden rapor istedi. Devlet İstatistik Enstitüsü verilerine dayanılarak Avukat Adil Bilgin tarafından hazırlanan bilirkişi raporu, 12 Aralık tarihinde tamamlandı. Raporda, öğrencilerin ortalama yaşam süresi 59,5 yıl olarak hesaplandı. Ölen öğrencilerin yaşamaları halinde ailelerine askerlik sonrası asgari ücret ile katkıda bulunabilecekleri ifade edilen raporda, ölen öğrencilerin hayatlarına karşı tazminat bedeli ise 750 ila bin 500 YTL olarak hasaplandı. 
     Raporu skandal olarak niteleyen Bingöl Baro Başkanı Avukat Erdal Aydemir ise şöyle dedi 
     Bu tür vakalarda kabul edilemez bir karar verilmiştir. Okuyan bir öğrencinin aileye olan katkısı asgari ücret üzerinden nasıl hesaplanır. Öğrencilerin yaşam süresi neye göre 59,5 yıl hesaplanıyor. Rapora itiraz ettik. Devlet bir yandan kadınların emeklilik yaş sınırını 60, erkekleri ise 65 olarak açıklarken, diğer yandan ölen öğrencilerin yaş sınırının 59.5 olarak hesaplanması büyük çelişkidir. Yani yaşalardı emekli olmadan önce öleceklerdi.'' Dava halen Elazığ İdare Mahkemesi’nde devam ediyor. 
     
</TEXT>
</DOC>
