<DOC>
<DOCNO> 401640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sondun33.html </URL>
<DATE> 2005/12/08/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Savaş suçlusu Hırvat general Gotovina, Kanarya adalarında yakalandı 
</HEADLINE>
<TEXT>

     Savaş suçlusu Hırvat general Ante Gotovina'nın İspanya'nın Kanarya adalarında yakalandığı bildirildi. 
     Uluslararası savaş suçları mahkemesinin başsavcısı Carla del Ponte, Belgrad'ta yaptığı açıklamada, ''Eylülden beri Gotovina'yı bulmaya çalışıyorduk ve nihayet bunu başarabildik'' diyerek, İspanya yetkililerine teşekkür etti. 
     Gotovina'nın gece yakalandığını belirten Del Ponte, Hırvat generalin kısa bir süre içinde Kanarya adalarından, mahkemenin bulunduğu Hollanda'nın Lahey kentine götürüleceğini söyledi. 
     Bir İspanyol kaynağı da Gotovina'nın bugün Madrid'te mahkemeye çıkacağını söyledi. 
     En çok aranan Hırvat savaş suçlusu Gotovina, mahkemenin 2001 ortalarında, savaş dönemindeki mezalimle ilgili olarak hakkında dava açmasından beri kaçak bulunuyordu. 
     Gotovina'nın yıllardır yakalanamaması, Hırvatistan'ın AB ile üyelik sürecini de tehlikeye atmış, ekim ayında Del Ponte'nin Hırvatistan'ın mahkemeyle işbirliği yaptığını açıklaması üzerine AB müzakereleri başlatmıştı. 
     Gotovina, 1991'de başlayan savaş sırasında isyancı Sırpların saldırılarına karşı liderlik yaptığını düşünen pek çok Hırvat tarafından kahraman olarak görülüyor. 
     Gotovina, generallik rütbesi aldıktan sonra, 1995 ağustosunda Sırp isyanını bastırmak için Fırtına Operasyonu'na komuta etmişti. Gotovina'nın askerlerinin saldırısı üzerine 150 binden fazla Sırp kaçmış, geride kalan onlarca yaşlı öldürülmüş, çok sayıda ev yakılmıştı. 
     Reformcu Devlet Başkanı Stefan Mesic, Hırvatistan'ın savaş suçlarını araştırma kararı almasına isyan eden Gotovina ile birlikte 6 generali 2000'de erken emekliye sevk etmişti. Gotovina, Fırtına Operasyonu'ndan sonra insanlığa karşı suç işlemekle suçlandı. İddianamede, 150 Sırbın vurularak, yakılarak ve dövülerek öldürülmesini engellemediği ve suçluları cezalandırmadığı için suçlanıyor. Gotovina ayrıca, Sırpların mallarına sistematik olarak zarar vermekle de itham ediliyor. 
     
</TEXT>
</DOC>
