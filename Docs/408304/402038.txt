<DOC>
<DOCNO> 402038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/soneko28.html </URL>
<DATE> 2005/12/09/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
AYB'den Marmaray'a 450 milyon euro kredi... 
</HEADLINE>
<TEXT>

     Marmaray Projesi'nin ikinci bölümünü oluşturan banliyö hatlarının iyileştirilmesi işinin kısmi finansmanına yönelik, Avrupa Yatırım Bankası'ndan sağlanan kredinin son dilimi olan 450 milyon Avro tutarındaki krediye ilişkin anlaşma imzalandı. 
     Hazine Müsteşarlığı'ndan yapılan açıklamaya göre, imzalanan anlaşma, Projenin Boğaz Tüp Geçişi kısmından sonra ikinci bölümünü oluşturan ''Gebze-Haydarpaşa'' ve ''Sirkeci-Halkalı'' banliyö hatlarının iyileştirilmesi işinin kısmi finansmanına yönelik, Avrupa Yatırım Bankası'ndan sağlanan kredinin son dilimini içeriyor. 
     Söz konusu kredi, daha önce sağlanan 200 milyon Avro tutarındaki birinci dilimle birlikte bugüne kadar AYB tarafından Türkiye'ye sağlanan en yüksek tutarlı kredi olma özelliğini taşıyor. 
     Sağlanan kredinin vadesi 8 yılı ödemesiz toplam 30 yıl olup, faizi Avrupa Yatırım Bankası'nın sabit faiz oranı olarak belirlendi. 
     Marmaray Projesi için 2004 yılı Eylül ayında 650 milyon Avro tutarında bir kredi sağlanmasını teminen Avrupa Yatırım Bankası AYB ile mutabakata varılmıştı. 
     
</TEXT>
</DOC>
