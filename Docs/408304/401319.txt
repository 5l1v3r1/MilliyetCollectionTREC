<DOC>
<DOCNO> 401319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sondun40.html </URL>
<DATE> 2005/12/07/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Bu sefer perde arkasından erkek tanık konuştu... 
</HEADLINE>
<TEXT>

     Irak'ın devrik lideri Saddam Hüseyin ve 7 sanığın Duceil katliamıyla ilgili yargılandığı davanın öğleden sonraki duruşmasında, yeni bir tanık ifade verdi. 
     Saddam Hüseyin'in boykot ederek katılmadığı duruşmada, isminin açıklanmasını istemeyen bir erkek tanık, perdenin arkasında mahkemeye bildiklerini anlattı. 
     Başyargıç Rizgar Muhammed Emin, bugün uzun bir aranın ardından öğleden sonra yeniden başlayan duruşmadaki gelişmelerle ilgili, mahkemenin Saddam Hüseyin'i bilgilendireceğini kaydetti. 
     Savunma avukatlarının ve diğer sanıkların hazır bulunduğu duruşmada ifade veren tanık, 1982'de Saddam Hüseyin'i hedef alan suikast girişiminin ardından tutuklandığını ve Baas partisinin merkezine götürüldüğünü, burada dövülen insanların çığlıklarını duyduğunu anlattı. 
     Saddam Hüseyin'in üvey kardeşi Barzan İbrahim'in orada olduğunu aktaran tanık, kendisine isminin sorulduğunu ve İbrahim'in ''işe yarayacağı'' gerekçesiyle kendisinin orada tutulmasına karar verdiğini öne sürdü. 
     Gözleri bağlı olduğu için, İbrahim'i sesinden tanıdığını kaydeden tanık, tutuklandıktan sonra öldüresiye dövüldüğünü söyledi. 
     Daha sonra pencereleri olmayan bir araçla Bağdat'a götürüldüğünü belirten tanık, iki saat boyunca tek ayağı üzerinde bekletildikten sonra, duvarları kırmızı bir hücreye atıldığını söyledi. 
     Tanık, tutuklu bulundukları sürede kendilerine çok az yiyecek ve sadece kaynar su verildiğini, bazı tutukluların kaldıkları yerden alındıklarını ve çıplak olarak geri getirildiklerini, bu kişilerin vücutlarında işkence izleri görüldüğünü aktardı. 
     Mahkemeye dün ifade veren bir kadın tanık, kıyafetlerini çıkarmaya zorlandığını ve elektrik verilerek işkence gördüğünü anlatmıştı. 
     Saddam ile eski Baas Partisi yöneticisi 7 kişi, 1982 yılında 143 kişinin öldürüldüğü Duceil katliamıyla ilgili olarak yargılanıyor. 
     Saddam Hüseyin, dünkü duruşmada, kendisine ve yargılanan diğer 7 kişiye adil davranılmadığını belirterek, ''Cehenneme gidin'' demiş ve bugünkü duruşmayı boykot edeceğini söylemişti. 
     
     DAVA 2 HAFTA SONRA DEVAM EDECEK 

     Saddam Hüseyin ve 7 yardımcısının yargılandığı davaya 21 Aralık'ta devam edilecek. 
     Mahkeme başkanı, davanın görülmesine 21 Aralık'ta devam edileceğini bildirdi. 
     Saddam'ın 19 Ekim'den beri süren kamuya açık yargılanmasında bugün beşinci duruşma yapıldı ve 2.5 saat sürdü. 
     Devrik Irak liderinin sandalyesi bugünkü duruşmada boştu. Yalnız iki tanık, "1980'lerde sürdürülen işkencelere ait bildiklerini" mahkemede perde arkasından anlattı. 
     
</TEXT>
</DOC>
