<DOC>
<DOCNO> 402402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/ekonomi/eko01.html </URL>
<DATE> 2005/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüz binlerce cep telefonu kayda bile giremeyecek 
</HEADLINE>
<TEXT>


Kısa süre öncesine kadar faturalı telefonun üçte iki bedeline satılan kaçak telefonlar, 13 Aralık'tan sonra bloke olacağı için telefon sahiplerini telaşa düşürdü 

A.A 

Cep telefonlarında kayıt işlemleri kapsamında, 12 Temmuz 2005'den sonra faturasız satın alınan ve kurumun kayıtlarında yer almayan cihazların hizmet dışı kalması çok sayıda vatandaşı ikinci el telefon alım-satımı yapan işyerlerine yöneltti. 

Kuyruklar oluştu 
Abone merkezlerinde kayıt için uzun kuyruklar oluşurken, faturasız cep telefonu satan işyerlerinde de özellikle 12 Temmuz sonrası yurda giren ve kayıt altına alınması mümkün olmayan kaçak telefon pazarlıkları yoğunlaşıyor. 
Kısa süre öncesine kadar faturalı telefonun üçte iki bedeli ile satılan bu telefonların 13 Aralık'tan sonra bloke olacak olması, sayısı yüz binlerle ifade edilen bu telefonların sahiplerini elden çıkarma telaşına düşürdü. 

Değerinin altında satış 
Bloke korkusu yaşayan kişiler 'zararın neresinden dönersek kardır' düşüncesiyle telefonlarını değerinin çok altında satmaya çalışırken, satıcılar da kararsız davranıyor. 
Bu telefonları çok uygun fiyatla alan satıcılar, topladıkları telefonları İran, Suriye gibi Ortadoğu ülkelerine satarak, bu pazardan rant sağlama hesabı yapıyorlar. 


</TEXT>
</DOC>
