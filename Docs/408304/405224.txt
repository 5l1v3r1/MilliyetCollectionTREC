<DOC>
<DOCNO> 405224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/spor/spo02.html </URL>
<DATE> 2005/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Çizmeyi aştı 
</HEADLINE>
<TEXT>


İlhan Cavcav, Fenerbahçe'yi PKK terör örgütüne benzetince ortalık karıştı. G.Birliği Başkanı, daha sonra "Yanlış anlaşıldım" diyerek öfkeyi dindirmeye çalıştı 

NECMİ KEPÇETUTAN 


Gençlerbirliği Başkanı İlhan Cavcav, Fenerbahçe'yi ayağa kaldıran açıklamalarıyla gündeme oturdu. 
Cavcav, İHA haber ajansına önceki gece yaptığı açıklamada, "Üzülerek ifade ediyorum, Fenerbahçe yonetimini, Türkiye Cumhuriyeti varken, PKK gibi, başka kuruluşlar gibi Türkiye'de hükümet kurmak isteyen, cumhuriyet içerisinde cumhuriyet kurmak isteyen bir örgüte benzetiyorum" ifadelerini kullanmasıyla ortalık karıştı. 

'Asil taraftar' 
Ancak Gençlerbirliği Başkanı, haberin ajanstan gazetelere düşmesi ve internet sitelerinde yayılmasından sonra sıkıntılı bir süreç yaşayınca, dün akşam saatlerinde basın toplantısı düzenledi ve yanlış anlaşıldığını belirtti. İlhan Cavcav, "On binlerce insanın yaşamına mal olmuş bir örgüt ile Fenerbahçe camiasını bağdaştırmak ne benim ne de başkasının haddine düşmüştür. Ortada yanlış anlaşılma var. Fenerbahçe'nin asil taraftarlarından bu ifade hatası nedeniyle özür diliyorum" dedi. 

Milliyetçi ve duygusal 
Cavcav, "Röportajda Fenerbahçe'nin havuzdan çıkması konusundaki görüşlerim soruldu. Milliyetçi, duygusal ve samimi ifadelerim yanlış anlaşıldı. Türkiye Cumhuriyeti'nin içte ve Avrupa'da bazı güçler tarafından parçalanmak istediğini, Cumhuriyetin bir bütün olduğunu anlatmaya çalıştım. Kulüpler Birliği Başkanı olduğum dönemde de Aziz Yıldırım beni defalarca 'Birlikten ayrılacağız' diye tehditvari uyarıyordu. Böyle bir parçalanmanın ülke futboluna zarar vereceğini her defasında anlatma gayreti içine girdim. O zaman İstanbul'da bir lig kurun ve kendi aranızda oynayın dedim" ifadelerini kullandı. 

Fener çıldırdı 

Yönetimi olağanüstü toplayan Başkan Yıldırım, İlhan Cavcav'ı topa tuttu, "Suç duyurusunda bulunacağız. Söylediklerinin altından kalkamayacak" diye konuştu 

Gençlerbirliği Başkanı İlhan Cavcav'ın gündeme bomba gibi düşen açıklamaları Fenerbahçe Yönetimi'ni adeta çılgına çevirdi. Yönetim kurulunu olağanüstü toplayan Başkan Aziz Yıldırım, ağır bir dille tepki gösterdiği Cavcav hakkında suç duyurusunda bulunacaklarını söyledi. Yönetim toplantısı ardından medyanın karşısına çıkan Yıldırım şöyle konuştu 
"Sayın İlhan Cavcav, hepimizi üzen çok talihsiz açıklamalar yapmıştır. Hukukçularımızla konuştuk. Yarın bugün Cumhuriyet Savcılığı'na suç duyurusunda bulunacağız. 5149 sayılı Sporda Şiddeti Önleme Yasası'na göre de harekete geçeceğiz. İçişleri Bakanlığı, Adalet Bakanlığı ve hatta Başbakanlığa suç duyurusu yapacağız. İlhan Cavcav yaşlılığının da verdiği unutkanlıkla yanlış şeyler söyledi. Sonra çıkıp, yanlış anlaşıldığını söylemeye çalıştı, ancak özrü kabahatinden de büyük oldu. Fenerbahçe camiası, Kurtuluş Savaşı'ndan bu yana cumhuriyet için mücadele etmektedir. Bu camia içinden cumhurbaşkanlığı, başbakanlık, kuvvet komutanlığı yapan insanlar yetişmiştir. Cavcav camiamızı, değerlerimizi, Doğu'da, Güneydoğu'da terör örgütüne karşı mücadele eden insanlarımızı hedef almıştır. Bu söylediklerinin altından kalkamayacağını önümüzdeki günlerde göreceğiz. İlhan Cavcav yarından itibaren Türk sporunun içinden elini ayağını çekmelidir. Spora siyaset karıştırmaya çalışıyor. Fenerbahçe her geçen gün büyüyen sportif anlamda bir cumhuriyettir. Bunu ayrıca sadece biz söylemiyoruz. Bunun dışında bir düşünce olamaz. Bu cumhuriyet Atatürk'ün kurduğu cumhuriyettir. Bunun dışında bir şeye ilk başta biz müsade etmeyiz." Başkan Yıldırım gelecek hafta çarşamba günü FBTV'de birçok konuda geniş açıklamalar yapacak. 

Tehdit telefonları 

İlhan Cavcav'ın şoke eden açıklamalarının kamuoyunda duyulmasından sonra çok sayıda tehdit telefonu ve faksı almaya başladığı öğrenildi. İş yeri ile cep telefonlarına açıklamalarından dolayı onlarca tehdit telefonu geldiği bildirilen Cavcav'ın "Özür dilediği" basın toplantısından sonra da soruları yanıtlamadan kulüpten ayrılması dikkat çekti. 

Araştırma başladı 

Gençlerbirliği Başkanı'nın bir haber ajansında yer alan açıklamalarından sonra basın savcılığının da harekete geçerek soruşturma başlattığı öğrenildi. Savcılığın, İlhan Cavcav'ın sözlerinde suç unsuru bulunup bulunmadığını araştıracağı ve konuyla ilgili ses ve görüntü kayıtlarını isteyeceği belirtildi, gerekirse dava açacağı bildirildi. 

Başı büyük derde girdi 

Türkiye'nin en önemli taraftar kitlesine sahip Fenerbahçe'de bireysel olarak İlhan Cavcav'ın açıklamalarına karşın dava açılabileceği vurgulandı. Hukukçular, Gençlerbirliği Başkanı'nın sözlerinin suç unsuru taşıdığının saptanması durumunda, sarı-lacivertli taraftarların dava açmasının engellenemeyeceğinin altını çizdi. 



Daum'dan ara karne 

Fenerbahçe'nin hocası, "İlk yarıda inanılmaz bir performans sergiledik ama elle tutulur bir hedefe henüz ulaşamadık. İkinci devre 17 şampiyonluk maçımız var" dedi 


Teknik Direktör Christoph Daum, kulübün resmi internet sitesine yaptığı ilk yarı değerlendirmesinde çarpıcı yorumlarda bulundu. Sezonun ilk devresinde ligde bekleneni verdiklerini belirten Alman hoca, Avrupa Şampiyonlar Ligi'ndeki kötü performans nedeniyle üzgün olduğunu söyledi. Daum, "Ligde ofansif ve hareketli futbolla rekorlar kırdık ve çıtayı yükselttik. 14 galibiyet ve 3 beraberlik, takımın sergilediği inanılmaz bir performanstır. Şampiyonluk yarışında iyi bir yoldayız ama elle tutulur bir hedefe henüz ulaşmadık. Ligin ikinci yarısında 17 tane şampiyonluk maçımız var. Tüm konsantrasyonumuzu buna yöneltmeliyiz" diye konuştu. 

'Yıldırım efsane başkan' 
Yabancı kontenjanın dolu olması nedeniyle transfer yapamayacaklarını belirten tecrübeli hoca, yönetim kurulundan kaliteli Türk oyuncuların kadroya dahil edilmesini isteyebileceğini söyledi. Yönetim ile ilişkileri için "İyi ile çok iyi arasında" yorumunu yapan Daum, "Bana göre Başkan Aziz Yıldırım şu anda bile efsane başkandır" ifadesini kullandı. 

Rüştü ve Deniz bugün sahada 

Sarı - lacivertli takım dün akşam Samandıra Tesisleri'nde yaptığı antrenmanla Gaziantep maçı hazırlıklarını tamamlayarak kampa girdi. Teknik Direktör Daum'un taktik çalışmasında oyuncularını sık sık uyardığı belirtildi. Alman hoca, Gaziantep maçı için Denizlispor'la oynanan son lig karşılaşmasının kadrosunda iki değişiklik yapacak. Uzun süredir kulübede bekleyen kaleci Rüştü'yü ilk 11'de sahaya sürecek olan Daum, sakatlığı devam eden Mehmet Yozgatlı'nın yerine de Deniz'e görev verecek. 

Altın adam Aurelio 

Memorial Hastanesi sponsorluğunda düzenlenen, "11 Altın Adam Yarışması"nda, Fenerbahçe'nin Brezilyalı futbolcusu Marco Aurelio, Kasım ayının futbolcusu seçildi. Süper Lig'de 12., 13. ve 14. hafta maçlarının değerlendirildiği jüri toplantısında Kayserisporlu Bülent Bölükbaşı ikinci, Galatasaraylı Saidou ise üçüncü oldu. 


</TEXT>
</DOC>
