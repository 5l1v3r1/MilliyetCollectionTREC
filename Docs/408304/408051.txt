<DOC>
<DOCNO> 408051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sontur21.html </URL>
<DATE> 2005/12/30/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Bilyeli kapaklı binlerce şişe sahte viski ve votka 25 ile dağıldı 
</HEADLINE>
<TEXT>

     İzmir polisinin "Çelme Operasyonu"nda, 1 yıldır bilyeli kapaklarla ürettikleri binlerce şişe sahte viski ve votkayı 25 kente dağıttıkları iddia edilen şebekenin 10 elemanı yakalandı. 
     Bir istihbaratı değerlendiren Kaçakçılık ve Organize Suçlar Şube Müdürlüğü Mali Büro Amirliği ekipleri, İzmir’de sahte viski ve votka ürettikleri öğrenilen şebeke elemanlarını takibe aldı. İki ay süren izlemenin ardından şebeke elemanlarının, Işıkkent Semti’nde bir imalathanede sahte içki ürettikleri, bunları Çamdibi Semti’ndeki depodan dağıttıkları belirlendi. 
     Mali Büro Amirliği ekiplerinin Işıkkent’teki imalathane ve Çamdibi’ndeki depoya düzenlediği operasyonlarda, şebekenin lideri olduğu ileri sürülen C.T. 30 ile çalışanlar A.Ö. 30 , E.D. 32 , B.A. 40 , B.İ. 25 , M.K.B. 22 , E.Ç. 40 , T.K. 28 , M.A. 25 ve A.Ç. 18 yakalandı. 
     
     25 KENTE DAĞITILMIŞ 
     Gözaltına alınan zanlıların 1 yıldır ürettikleri sahte viski ve votkaların üzerine sahte etiket ve Tarım İl Müdürlüğü bandrolü yapıştırdıkları tespit edildi. Sahte içkilerin piyasanın altında bir para karşılığında İstanbul, İzmir, Bursa, Adana, Ege kıyılarındaki turistik şehirlerin de aralarında bulunduğu 25 kente dağıtıldığı belirlendi. Şebekenin elebaşı olduğu ileri sürülen C.T’nin, "sahte içki imal etmek" suçundan poliste kaydının bulunduğu bildirildi. 
     Işıkkent Semti’ndeki imalathanede 2 bin şişe dolu viski ve votka şişesi, 35 bin bilyeli kapak, 135 bin etiket, 2 bin 500 litre saf alkol, 5 bin 700 boş şişe, 1 dolum makinesi, 3 otomatik bilyeli kapak makinesi, dinamo, renklendirici ve tatlandırıcı sıvılar ele geçirildi. 
     Şebeke elemanları, işlemleri tamamlandıktan sonra "sahte içki imal etmek ve satmak" suçundan adliyeye sevk edildi. 
     
</TEXT>
</DOC>
