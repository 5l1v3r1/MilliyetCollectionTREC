<DOC>
<DOCNO> 406191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/spor/axspo04.html </URL>
<DATE> 2005/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Albayrak'tan ültimatom 
</HEADLINE>
<TEXT>


Başkan Nuri Albayrak, Trabzonspor'un bir marka olduğunu söyledi, "Bu markayı taşıyamayanlar takımdan gönderilecek" diyerek açık konuştu. Bordo-mavililerin patronu, Halilhodziç'ten de memnun olduklarını açıkladı 

ALİ AYDIN DHA 


Trabzonspor'u kötü durumdan kurtarıp, iyi günlere götürmek için aday olduğunu ve kazandığını açıklayan bordo - mavililerin Başkanı Nuri Albayrak, hedeflerini, kısa ve uzun vadede yapacaklarını açıkladı. 
Bordo - mavililerde özellikle kurumsallaşmanın çok önemli olduğunu vurgulayan Albayrak, "Trabzonspor'u öyle bir şirket yapmalıyız ki, kendi kendini yönetsin ve kim gelirse gelsin sistemi bozamasın. Şirketlerimizi nasıl idare ediyorsak, Trabzonspor'u da öyle yönetmeliyiz. Kulüp sadece parayla yönetilmez, profesyonel kadroyla takımı daha yükseklere taşımak için çalışacağız" dedi. 
Teknik Direktör Vahid Halilhodziç ile devam kararı aldıklarını da hatırlatan Nuri Albayrak, "Kurumlarda esas olan devamlılıktır. Halilhodziç'in sözleşmesi devam ediyor. Kariyerini ispatlamış biri. O yüzden devam kararı aldık. Bazı şeyleri elde etmek için istikrar şart. En önemlisi de bu istikrar da, yönetim, teknik heyet ve futbolcuların durumlarıyla sağlanacak" yorumunu yaptı. 
Trabzonspor'un bir marka olduğunu ve bu markayı taşıyamayanların takımdan ayrılacağını söyleyen Albayrak, sözlerini şöyle sürdürdü "Takımın bünyesine uygun kişileri transfer edeceğiz. İkinci yarı için iyi bir kadro kuracağız. Ayrıca şu an futbolcuların bir kuruş bile alacağı yok. Bu nedenle ücretini alan her futbolcu iyi oynamak zorunda. Başka çaresi yok." 
Fatih Tekke'nin silahıyla İstanbul'a gitmesinin büyütülmemesi gerektiğini de vurgulayan Trabzonspor Başkanı, "Karadenizliler silaha meraklıdır. Tabi ki maça gidip gelirken silah taşıması hoş bir durum değil. Ben onun ağabeyiyim. Gerekirse silahını alırız" dedi. 
Gökdeniz'e sahip çıkılması gerektiğini de söyleyen Albayrak, "İnsanlar hata yapabilirler. Gökdeniz bir hata yaptı ve cezasını çekti. İnsanları kaybetmek kolaydır, ama kazanmak zordur. O yüzden Gökdeniz bizim evladımızdır" ifadesini kullandı. 

Jun evde kaldı 

Almanya'nın Wolfsburg Kulübü'ne transfer olduğu açıklanan Tomas Jun'un transferinin gerçekleşmediği açıklandı. Bordo - mavili futbolcunun Menajeri Mithat Halis, Alman ekibiyle dört yıllık bir sözleşme yaptıklarını ve ön protokol imzaladıklarını hatırlatarak, "Trabzonspor açısından da iyi bir anlaşmaydı. Ancak Wolsf-burg Teknik Direktörü Holger Fach, görevden ayrılınca bu transfer gerçekleşmedi" dedi. Halis, yeni teknik heyet belirleninceye kadar bekleyeceklerini vurguladı. 
Trabzonspor, Tomas Jun'un transferini bonservisine 3 milyon Euro, kendisine de 580 bin Euro ödeme karşılığında yapmıştı. 

Fatih Tekke'ye izin çıkmadı 

Trabzonspor Asbaşkanı Haşim Sayitoğlu, İngiliz kulübü Wigan'ın takibinde bulunan Fatih Tekke için kendilerine resmi bir teklif gelmediğini söyledi. Böyle bir öneri olması durumunda bile izin vermeyeceklerini vurgulayan Sayitoğlu, "Biz kadromuzu güçlendirmek isterken, Fatih gibi bir yıldızı bırakmamız sözkonusu olamaz. En azından Avrupa Kupaları'na katılabilmek için mücadelemizi sürdüreceğiz" diye konuştu. 

Trabzonspor boş durmuyor 

Teknik Direktör Halilhodziç'in raporu doğrultusunda transfer çalışmaları için kolları sıvayan Trabzonspor Transfer Komitesi, önceliği yerli oyunculara verdi. Gençlerbirliği'nden Mehmet Çakır ve Uğur, Kayserispor'dan da Gökhan'ı renklerine bağlamayı düşünen bordo - mavililer, bu oyuncuları takasla takıma kazandırmayı planlıyor. Karadeniz ekibinin, Beşiktaş'tan Tümer için de girişimde bulunacağı öğrenildi. Boşnak çalıştırıcı, yönetime 2 yabancı futbolcu alınmasını önerdi. 


</TEXT>
</DOC>
