<DOC>
<DOCNO> 408220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/son/soneko04.html </URL>
<DATE> 2005/12/31/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Milli Piyango biletinizi iyi kontrol edin... 
</HEADLINE>
<TEXT>

     Selçuk Aval 

Milli Piyango çekilişlerinde biletlerine ikramiye çıkmasına rağmen milyonlarca YTL tutarında ikramiye talihliler tarafından alınmadı. 
     Milli Piyango İdaresi Genel Müdürlüğü'nden alınan bilgiye göre, 2003 yılı içinde yapılan Milli Piyango çekilişlerinde 6.2 milyon YTL tutarında ikramiye talihliler tarafından alınmadı. 2004 yılında ise şansları yüzlerine gülen talihlilerin almadıkları ikramiye tutarı ise 8.3 milyon YTL oldu. 
     Milli Piyango bayileri, vatandaşların biletlerini genellikle çekiliş sonrası dağıtılan ikramiye kazan numaraların yayınlandığı listeden kontrol ettiklerini ifade ettiler. 
     Vatandaşların genellikle biletlerinin kontrollerine büyük ikramiyeden başladıklarını kaydeden bayiler, amorti ikramiyeden başlayarak büyük ikramiyeye doğru kontrol edilmesinin daha doğru bir yol olduğunu ifade ettiler. 
     
     SESLİ SİSTEM VEYA İNTERNET 

     Milli Piyango biletlerin kontrolü, sesli sistem ve internet ortamında da mümkün. 
     Milli Piyango biletine ikramiye çıkıp çıkmadığını öğrenmek isteyen kişi, 0312-285 90 66 nolu Sesli İkramiye Bilgi Hattı telefon hattını aranmasının ardından, telefonda 1'i tuşlanması gerekiyor. Daha sonra çekiliş tarihi girilerek, biletin numaraları tuşlandıktan sonra ikramiye çıkıp çıkmadığını öğrenebiliyor. 
     İnternet ortamında ise Milli Piyango İdaresi'nin web sitesine girildikten sonra çekiliş sonuçları linkinin tıklanması gerekiyor. Açılan sayfada bilet numarası girilerek, ikramiye çıkıp çıkmadığı sorgulanabiliyor. 
     
</TEXT>
</DOC>
