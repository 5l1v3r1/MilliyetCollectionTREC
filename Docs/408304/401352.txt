<DOC>
<DOCNO> 401352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/soneko15.html </URL>
<DATE> 2005/12/07/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Nemalar yüzde 5.5 zamlı olacak... 
</HEADLINE>
<TEXT>

     Tasarrufu Teşvik Hesabı nema ödemelerinde 8’inci taksitin yarından itibaren ödenmesi öngörülürken, bu taksitin bir öncekine göre yaklaşık yüzde 5.5 zamlı olması bekleniyor. 
     Alınan bilgiye göre, üç aylık enflasyon ve yıllık yüzde 5’lik rakamın üç aya tekabül eden kısmının eklenmesi ile birlikte 8’inci taksit ödemesi 7’inci taksite göre yüzde 5.5 daha fazla olacak. 
     Örneğin 7’inci taksitte 1000 YTL alan hak sahibine bu kez 1055 YTL, 500 YTL alan hak sahibine ise yaklaşık 527.5 YTL ödenecek. 
     
     4.3 MİLYON KİŞİYE ÖDEME YAPILACAK 
     8 taksit ödemeleri kapsamında yaklaşık 4.3 milyon hak sahibine 1.2 
     milyar YTL ödeme yapılması hedefleniyor. 
     Ancak yaklaşık 1.5 milyon kişi nema kredisi kullandığı için doğrudan 2.8 milyon hak sahibi 8’inci taksit ödemesi alacak. 
     Bu arada, Kasım ayı sonuna kadar Hazine tarafından hak sahiplerine ödenen ana para ve nema ödemeleri tutarının da yaklaşık 9.6 milyar YTL’yi bulduğu ifade ediliyor. 
     
     SON NUMARASI 9 OLANLAR YARIN PARASINI ALACAK 
     Öte yandan, kişisel başvurularda tasarrufu teşvik hesap numarası sonu 9 olanlar parasını yarın alabilecek. 
     Tasarrufu teşvik hesap numarasının son hanesi, 8 olan hak sahiplerine 9 Aralık 2005, 7 olan hak sahiplerine 12 Aralık 2005, 6 olan hak sahiplerine 13 Aralık 2005, 5 olan hak sahiplerine 14 Aralık 2005, 4 olan hak sahiplerine 15 Aralık 2005, 3 olan hak sahiplerine 16 
     Aralık 2005, 2 olan hak sahiplerine 19 Aralık 2005, 1 olan hak sahiplerine de 20 Aralık 2005 tarihlerinde ödeme yapılacak. 
     Kurumsal başvurularda ise başvuru tarihinden itibaren 3 iş günü içinde ödemeler gerçekleştiriliyor. 
     
</TEXT>
</DOC>
