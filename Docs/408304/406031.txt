<DOC>
<DOCNO> 406031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sonsiy17.html </URL>
<DATE> 2005/12/23/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
AKP'li Aslan konuşurken CHP milletvekilleri Genel Kurulu'u terk etti 
</HEADLINE>
<TEXT>

     CHP milletvekilleri, AK Parti Ağrı Milletvekili Naci Aslan konuşmasına başlarken, TBMM Genel Kurulu’nu terk etti. 
     AK Parti grubu adına ÖSYM bütçesi üzerinde söz alan Aslan, konuşma yapmak için kürsüye geldiğinde, CHP’lilerin salondan ayrılmasına tepki göstererek, "Demokrasiyi içine sindiremeyenler bir gün kendi fikirlerinin karanlığında tarihe gömülecektir. Onların boş bıraktığı yerleri, halkımız demokrasi içinde dolduracaktır" dedi. 
     Aslan, AK Parti’nin 2007 seçimlerinde "turna gibi, uçak gibi diğer partilerin üzerinden geçerek tek başına iktidara geleceğini" söyledi. Enflasyonun düştüğünü, kişi başına milli gelirin arttığını ifade eden Aslan, "muhalefetin, Başbakan Recep Tayyip Erdoğan’ın dış gezileriyle ilgili eleştirilerinin haksız olduğunu Erdoğan’ın Türkiye’nin imajını düzelttiğini saygınlığı olan bir ülke konumuna getirdiğini" söyledi. 
     Başbakan Erdoğan ile hükümetin icraatlarından söz eden Aslan, "Meyve veren ağaç taşlanır" dedi. 
     Milli Eğitim Bakanı Hüseyin Çelik ile yaptığı okul açılışlarında "halkın gözünün içinin parladığını" gördüğünü ifade eden Aslan, sözlerini, "Halkın gözündeki ışıltıyı bu sıraları boşaltanlar, halkın düşüncesinden silinen muhalefet partileri görmeliydi. Sayın Başbakan ve AK Parti, Türkiye için umut olmasaydı burada olmazdım" diye tamamladı. 
     AK Parti’li milletvekilleri, Aslan’ın sözlerine alkışlarla karşılık verdi. 
     
     HALUK KOÇ’TAN TEPKİ 
     Aslan’ın konuşması biterken Genel Kurul’a giren CHP Grup Başkanvekili Haluk Koç, CHP’ye yönelik ithamlar bulunduğu gerekçesiyle söz aldı. 
     Koç, siyaset kurumu adına üzüldüğünü ifade ederek, milletvekillerinin belli görüşleri ve siyasal çizgileri dolayısıyla seçildiklerini anımsattı. Koç, "Aslan’ın sözleri şık değil, siyaset kurumu açısından yakışık almıyor" diye konuştu. 
     AK Parti Grup Başkanvekili Sadullah Ergin de sataşma olduğu gerekçesiyle söz aldı ve Aslan’ın, hükümetin icraatlarını anlattığını, bunun çok doğal olduğunu söyledi. 
     
     "İLKLERE İMZA ATTIK..." 
     Milli Eğitim Bakanlığı’nın bütçesi üzerinde konuşan AK Parti Bolu Milletvekili Mehmet Güner, milli eğitimde "ilklere imza attıklarını" ifade etti. 
     Güner, CHP Sinop Milletvekili Engin Altay’ın, "imam-vali, imam-doktor, imam-mühendis istemiyoruz" dediğini ifade ederek, imam hatip liselerini bitirenlerin değişik mesleklerde görev yaptıklarını, parlamentoda da milleti temsil ettiklerini söyledi. Güner, "Bu arkadaşlar vatan hainliği mi yaptı bugüne kadar..." diye konuştu. 
     YÖK bütçesi üzerinde konuşan AK Parti Ankara Milletvekili Eyyüp Sanay, Türkiye’nin, "Nobel ödülü almış bir bilim adamı çıkaramadığını" söyledi. Türkiye’den, dünyadaki en başarılı 500 üniversite arasında hiçbir üniversitenin yer almadığını savunan Sanay, YÖK ve üniversitelerin baskıcı bir tutum sergilediklerini, askeri darbe dönemlerindeki yapının değişmediğini savundu. 
     
</TEXT>
</DOC>
