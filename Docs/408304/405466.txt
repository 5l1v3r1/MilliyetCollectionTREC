<DOC>
<DOCNO> 405466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sontur22.html </URL>
<DATE> 2005/12/21/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Skandal İstanbul'da hastalar temizlik görevlilerine emanet 
</HEADLINE>
<TEXT>

     İstanbul'daki bazı devlet hastanelerinde temizlik görevlilerinin doktorların gözü önünde hastalara dikiş atıp pansuman yaptığı, hatta mide yıkadıkları ortaya çıktı. 
     Star TV'de yayınlanan Mehmet Ali Önel yönetimindeki 'Deşifre' programının ortaya çıkardığı sağlık skandalının ardından İstanbul İl Sağlık Müdürlüğü soruşturma başlattı. 
     Deşifre programında yayınlanan görüntülerde, Taksim İlkyardım Hastanesi'nin acil servisinde bir temizlik işçisi bir hastaya dikiş atıyor, bir diğeri ise görevli doktorun gözü önünde aynı hastaya dikiş atıyor. 
     Hap içerek intihar etmek isteyen bir genç kızın midesini yıkayan temizlik işçisi de doktordan 'aferin' alıyor. 
     
     Hasta "Yadırgamadım..." 

     Temizlik görevlileri doktor sayısının azlığından mecburen dikiş attıklarını ve pansuman yaptıklarını söylüyor. Hastalar da bu durumdan şikayetçi değil. 
     Temizlik görevlisi tarafından midesine dikiş atılan hasta, "yadırgamadım. Temizlik işçisi de yapabilir" diyor. 
     Bu olayın bir benzeri de Haseki Hastanesi'nde yaşıyor. İlkokul mezunu temizlik işçileri burada da pansuman yapıyor, dikiş atıyor, mide yıkıyor. Aralarında hastaların röntgenlerini yorumlayanlar bile var. 
     Samatya Devlet Hastanesi'nde de durum aynı. Burada dikiş atma ve mide yıkama dışında, kırık-çıkık işleri de temizlik işçilerinden soruluyor. 
     Temizlik işçisi, ortopedi servisinde doktorun gözü önünde hasta muayene edip doktorun imzasını taklit ediyor, kaşeyi basıyor ve hastayı röntgene gönderiyor. 
     Deşifre programında yayınlanan bu görüntülerin ardından İstanbul İl Sağlık Müdürlüğü, skandalın sorumluları hakkında soruşturma başlattı. 
     
</TEXT>
</DOC>
