<DOC>
<DOCNO> 405778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sontur15.html </URL>
<DATE> 2005/12/22/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Savcı, Rektör Aşkın'ın beraat kararını temyiz edecek 
</HEADLINE>
<TEXT>

     Van Cumhuriyet Başsavcılığı’nın, Yüzüncü Yıl Üniversitesi Rektörü Prof. Dr. Yücel Aşkın’ın 2. Asliye Ceza Mahkemesi’nde görülen davada beraatla sonuçlanan kararı temyiz edeceği bildirildi. 
     Alınan bilgiye göre, Yüzüncü Yıl Üniversitesi Rektörü Prof. Dr. 
     Yücel Aşkın’ın, 15 Aralık 2005 tarihinde, "2863 sayılı Tabiat ve Kültür Varlıklarını Koruma Kanununa Muhalefet" suçundan hakkında açılan ve 2. Asliye Ceza Mahkemesi’nde görülen davada beraat etmesi üzerine, Van Cumhuriyet Başsavcılığı, mahkemeden gerekçeli kararı istedi. 
     Van Cumhuriyet Başsavcılığı’nın, usul eksikliği bulunması ve mahkumiyetin gerekliliği nedeniyle kararı temyize göndereceği belirtildi. 
     Savcılık, Rektör Aşkın’ın evinde ele geçirilen ve kayıt dışı olduğu belirtilen eserleri zamanında envantere kaydetmediği gerekçesiyle Müze Müdürlüğü yetkilileri ve sorumlu görevlileri hakkında da soruşturma başlatmak için valilikten izin istedi. 
     YYÜ Rektörü Yücel Aşkın hakkında, 14 Temmuz 2005 tarihinde evinde yapılan aramada ele geçirilen eserler envantere kayıtlı olmadığı gerekçesiyle 2. Asliye Ceza Mahkemesi’nde "2863 sayılı Tabiat ve Kültür Varlıklarını Koruma Kanununa Muhalefet" suçundan dava açılmıştı. 
     Davada tanık olarak dinlenen Müze Müdürlüğü Müdür Vekili Ahmet Mete Tozkoparan ile uzman arkeolog Umut Emre Köse, söz konusu eserleri kazı sezonu olması ve işlerin yoğunluğundan dolayı envantere kaydedemediklerini ifade etmişlerdi. 
     
</TEXT>
</DOC>
