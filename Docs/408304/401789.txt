<DOC>
<DOCNO> 401789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sontur06.html </URL>
<DATE> 2005/12/08/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
PKK darphanesine baskın 
</HEADLINE>
<TEXT>

     Gökhan Bozkurt CNN TÜRK 

Ankara Cumhuriyet Başsavcılığı'nın başlattığı operasyonla, önemli miktarda sahte para yakalandı. Sahte para basanların PKK ile bağlantılı olduğu iddia ediliyor. 
     Operasyon, Ankara ve İstanbul polisinin işbirliğiyle gerçekleştirildi. Ankara ve İstanbul'dan 17 kişi gözaltına alındı. 
     Ele geçirilen sahte paranın sayımının devam ettiği belirtiliyor. Ele geçirilen çuvallar dolusu paranın sadece sayımının bile günler sürebileceği ifade ediliyor. 
     Ankara Cumhuriyet Başsavcılığı son yılların en büyük sahte para operasyonuna imza attı. 
     Savcılığın talimatıyla harekte geçen Ankara Emniyeti Mali Şube ekipleri Ankara'da sahte para işine girdiği iddia edilen zanlıları izlemeye aldı. 
     Zanlıların İstanbul’la sık sık bağlantıya geçmesi üzerine mahkeme kararıyla telefon dinleme kararı çıkarıldı ve teknik takip başladı. 
     Kalpazanların İstanbul bağlantısı üzerine İstanbul polisiyle temasa geçildi ve Ankara Mali Şube'den özel bir ekip İstanbul'a gitti. 
     İstanbul'da faaliyet gösteren bir matbaaya baskın düzenlendi. Baskında matbaada çuvallar dolusu sahte YTL, euro ve dolar banknotları bulundu. 
     
     17 kişi gözaltında 
     Ankara ve İstanbul'da polisin aynı saatte başlattığı operasyonda olaya karışan 17 kişi gözaltına alındı. 
     Operasyonda darphane gibi kullanılan matbanın PKK ile bağlantısı olduğu bilgilerine de ulaşıldı. Polis matbaa ve çalışanlarının PKK ile bağlantısı olduğu iddiasını araştırıyor. 
     Gözaltına alınan 17 kişinin emniyet ifadeleri alındıktan sonra cuma günü adliyeye sevk edilmesi bekleniyor. 
     
</TEXT>
</DOC>
