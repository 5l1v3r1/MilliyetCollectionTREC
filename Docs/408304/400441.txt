<DOC>
<DOCNO> 400441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/sondun18.html </URL>
<DATE> 2005/12/04/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Eski Başbakan Allavi'ye taşlı ve domatesli saldırı 
</HEADLINE>
<TEXT>

     Irak'ın eski Başbakanı İyad Allavi, seçim kampanyası için gittiği Şiilerin kutsal kenti Necef'te bir kalabalığın taşlı ve domatesli saldırısına uğrayınca gezisini yarıda kesmek zorunda kaldı. 
     Polis ve görgü tanıkları, iktidar ortağı Şii İttifak'a karşı sert açıklamalarda bulunan laiklik yanlısı Şii politikacı Allavi'nin, kentteki İmam Ali Camii'ni girerken, camideki bir grubun saldırısına uğradığını söylediler. 
     Bir polis yetkilisi, camideki kalabalığın Allavi'ye ayakkabı, taş, domates ve sopa fırlattığını, eski Başbakan'ın bazı korumalarının da kalabalığı dağıtmak için havaşa ateş açtığını ve polisin olaya müdahale ettiğini kaydetti. 
     Bu arada, Allavi, Bağdat'a dönüşünden sonra yaptığı açıklamada, saldırganların kendisini öldürmeye çalıştığını söyledi. 
     Seçimden önce kendisine yönelik suikast girişimi olarak nitelediği saldırıyla ilgili olarak Allavi, ibadet için camiye girdiklerinde bazı sadırganların kendisinin bulunduğu tarafa bıçaklarla yaklaştığını anlattı. 
     Allavi'nin Necef gezisine katıldığını belirten bir kişi de, camide siyahlar içindeki bir kişinin tabancasını çıkardığını, ancak ateşleyemediğini söyledi. 
     Yaklaşık 30 yıllık sürgün hayatı sırasında İngiliz ve ABD istihbaratıyla ilişkisi bulunduğu kaydedilen Allavi, 2004 ortasında ABD işgal güçleri tarafından başbakan olarak atanmıştı. Allavi, Ocak ayındaki seçimlerin ardından istifa etmişti. 
     Necef'te, Mukteda Sadr yandaşlarının işgal güçlerine karşı direniş başlatmasından sonra geçen yıl Ağustos ayında ABD ve Irak güçleri tarafından kente saldırı düzenlediği sırada Allavi başbakanlık görevini yürütüyordu. 
     
</TEXT>
</DOC>
