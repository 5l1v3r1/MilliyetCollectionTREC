<DOC>
<DOCNO> 405492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sontur48.html </URL>
<DATE> 2005/12/21/ </DATE>
<TIME> 21.20 </TIME>
<AUTHOR>  </AUTHOR>
<HEADLINE>
İsviçre'de, gözaltında iken ölen Türk gencine İzmir'de otopsi yapılacak 
</HEADLINE>
<TEXT>

     İsviçre'de gözaltında tutulduğu nezarette intihar ettiği ileri sürülen dövüş sporcusu Ayhan Yöyen'in cenazesini İzmir'e getiren ailesi, savcılığa başvurarak çocuklarına otopsi yapılmasını istedi. 
     İsviçre'nin Kreuzlingen kentinde, ailesinin ''gözaltında tutulduğu sırada öldüğünü'' iddia ettiği dövüş sporcusu Ayhan Yöyen'in 22 cenazesi, THY'nin aktarmalı uçağıyla bu akşam İzmir'e getirildi. 
     Uçaktan cenazeyi alan baba Yaşar Yöyen ve eşi Ergül Yöyen, ''bir kavgaya karıştığı'' iddiasıyla polis tarafından arandığını öğrenen oğlunun karakola gittiğini, bir süre sonra da tutulduğu nezarette intihar ettiği haberinin kendilerine ulaştığını bildirdi. 
     Kickbox dövüş sporcusu olan ve çok sayıda madalyası bulunan oğlunun intihar edecek biri olmadığını savunan baba Yöyen, cenazeden bir gün önce geldiği İzmir'de, savcılığa başvurarak 'oğlunun ölümünü şüpheli gördüğünü ve otopsi yapılması' talebinde bulunduğunu, bu talep üzerine savcılığın ''otopsi yapılması kararı'' aldığını belirtti. 
     Yaşar Yöyen, gerçeklerin otopsi sonucunda ortaya çıkacağına inandığını söyledi. 
     Ayhan Yöyen'in cenazesi, daha sonra cenaze aracına konularak, otopsi yapılmak üzere İzmir Adli Tıp Kurumu'na götürüldü. 
     
</TEXT>
</DOC>
