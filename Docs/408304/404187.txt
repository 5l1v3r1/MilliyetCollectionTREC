<DOC>
<DOCNO> 404187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/siyaset/axsiy01.html </URL>
<DATE> 2005/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı kafa karıştırdı 
</HEADLINE>
<TEXT>


Eski yasa yürürlükteyken yapılan başvuruya Adalet Bakanlığı tarafından yeni yasa yürürlüğe girdikten sonra 'Yetkimiz yok' karşılığı verildi ve olaylar bu noktaya geldi 

ANKARA Milliyet 


Adalet Bakanı Cemil Çiçek, Orhan Pamuk hakkında 17 Mayıs'ta istenen "yargılama izni" talebini, izin yetkisinin kalktığı 8 Haziran'da "Yetkimiz yok" diye yanıtlayan bakanlığıyla çelişti. AB'nin tepkisine neden olan davanın açılmasından sonra yeniden istenen izin için "Ya izin vereceğim ya reddedeceğim" diyen Çiçek'in sözleri kafa karıştırdı. 
Çiçek, dün Akşam gazetesinde yayımlanan açıklamasında Şişli 2. Asliye Ceza Mahkemesi'nin Pamuk hakkındaki yargılama izni talebine "yetkisinin olmadığı" yanıtını vermeyeceğini söyledi. 

İki ayrı görüş 
Şişli Başsavcılığı, Pamuk hakkındaki davayı açmadan önce, suç tarihinde yürürlükte olan TCK'ya göre "izin şartı" bulunduğundan Adalet Bakanlığı'na başvurmuştu. Bakanlık ise yeni TCK yürürlüğe girdikten sonra istemi yanıtlamış, yetkinin olmadığını bildirmişti. Bakanlık, aynı suçtan açılan 20'ye yakın dosyada da aynı görüşü savunmuştu. 
İki ayrı mahkemenin, "yetkimiz yok" yanıtını "yargılama izni verilmediği" şeklinde yorumlayarak baktıkları davaları düşürmeleri üzerine bakanlık, görüşünde ısrar ederek bu kararların bozulması için Yargıtay'a başvurmuştu. 

Emir beklenebilir 
Bu nedenle Çiçek'in, "Ya izin vereceğim ya reddedeceğim. Bunun dışındakiler topu taca atmak olur" sözleri soru işaretlerine neden oldu. Çiçek, bu görüşüne rağmen yine de yetki araştırması yapılacağını belirterek, "Konu yetkimize giriyor mu, bakacağız. Eski dosyalara bakacağız. İcap ederse başkalarına sorarız" dedi. 
Duruşmanın ocak değil, şubata ertelenmesi de kulislerde Yargıtay'ın "yetki" konusunda vereceği karara göre hareket etmek istenildiği şeklinde yorumlandı. 
Öte yandan, bakanlıktan izin istenmesine ilişkin kararın 2 Aralık'ta çıkmasına, karara itiraz süresinin 9 Aralık'ta dolmasına rağmen Şişli Başsavcılığı'nın Adalet Bakanlığı'na dosyayı ancak 2 gün önce, "normal evrak" işlemi yaparak postalaması da dikkat çekti. Hükümet, dünyadan yağan eleştirilerle bunalırken, bakanlığı daha önce dosyayı "yetkisizlik" görüşüyle iade eden Çiçek, "Hava raporu öğrenir gibi, ilgili birimden dosya geldi mi diye soruyorum" dedi. 

Suçlu basın 

Çiçek, başında bulunduğu bakanlığın Orhan Pamuk davasını en baştan engelleme olanağı bulunmasına ve bunu kullanmadığının açığa çıkmasına karşın, yaşanan süreçten basını sorumlu tuttu. Çiçek, dün TBMM'de gazetecilere, "Bunu bu hale getiren sizsiniz. Önce manşet attınız 'vatanı sattı' diye, ondan sonra 'AB sorun etti' diye yazıyorsunuz. Büyük sorumluluğunuz var" dedi. Mahkemenin durdurma kararını yerinde bulan Çiçek, çıkan olaylarla ilgili yorum yapmadı. Adalet Bakanlığı, Pamuk hakkındaki davanın soruşturma aşamasında, Şişli Başsavcılığı'nın 17 Mayıs'ta istediği "yargılama izni" talebini, izin yetkisinin elinde bulunduğu mayıs sonuna kadar yanıtlamamıştı. 

EN SAĞLAM DESTEK ŞENER'DEN 
'Keşke bu dava hiç açılmasaydı' 

SERHAT OĞUZ İstanbul 

Pamuk davasını değerlendiren Başbakan Yardımcısı Abdüllatif Şener, yazarın Türkiye'ye katkısının, kendisine "ülkesine ihanet ettiği" iddiasıyla kızanlardan çok daha fazla olduğunu söyledi. Şener, "Söyledikleri doğru değildir, ama bir sanatçının yanlış konuşma hakkı da vardır. Keşke bu dava açılmamış olsaydı" dedi. 
Pamuk'a tepki gösterenlerin duygularını yadırgamadığını, ancak günümüzde bir ülkenin tanıtımının da hayati bir öneme sahip olduğunu belirten Şener, şöyle konuştu "Ülke tanıtımında sanatın çok önemli bir yeri var. Rahatlıkla söyleyebilirim ki, Pamuk'un Türkiye'nin tanıtımında gerçekleştirmiş olduğu başarı, kızanların katkılarıyla kıyaslanamayacak kadar fazladır." 

5 SORU 5 CEVAP 
Her şey Çiçek'in yanıtına bağlı 

1 - Pamuk'un sözleri neydi 
- Pamuk, 6 Şubat 2005'te İsviçre'de yayımlanan Das Magazin dergisinde, "Bu topraklarda 30 bin Kürt'ü ve 1 milyon Ermeni'yi öldürdük. Türkiye'de hiç kimse bunu dile getirmeye cesaret edemiyor" dedi. 

2 - Dava neden açıldı 
- Pamuk'un sözleri Aktüel'de yayımlandı. Kırklareli Cezaevi'ndeki hükümlü Sebahattin Zorlu ve Kayseri'de yayıncılık yapan Mehmet Özet'in suç duyuruları üzerine Şişli Başsavcılığı 30 Haziran 2005'te dava açtı. 

3 - Dava baştan önlenebilir miydi 
- Hükümet, "Türklüğe hakaret" davalarını Adalet Bakanlığı'nın iznine bağlayan eski TCK döneminde harekete geçseydi önlenebilirdi. 

4 - Pamuk, açıklama yaptı mı 
- CNN Türk'te, "Ben, ne 'Türkler Ermenileri öldürdü' dedim, ne 'biz öldürdük' dedim, ne de 'soykırım' dedim... '1 milyon Ermeni öldürüldü' lafını o an lafın gelişi öyle söyledim. Ama dürüstlük, söylediğiniz şeyin arkasında durmayı gerektirir" dedi. 

5 - Şimdi ne olacak 
- Davanın görülüp görülmeyeceğini belirleyecek olan Bakan Çiçek. Dava, Çiçek yargılama izni verirse görülecek, izin vermezse düşecek. Çiçek, yetkisinin olmadığını belirtirse, kararı mahkeme verecek. 

7 Şubat tesadüfü 

Orhan Pamuk, 7 Şubat'ta tekrar h kim karşısına çıkacak. Aynı gün ve aynı saatlerde, Milliyet Gazetesi Yazarı Hasan Cemal, Radikal Gazetesi Genel Yayın Yönetmeni İsmet Berkan, Radikal Gazetesi Yazarı Haluk Şahin ve Erol Katırcıoğlu da, mahkemenin Ermeni Konferansı'nı erteleme kararını eleştirdikleri için Bağcılar Adliyesi'nde yargılanacak. 


</TEXT>
</DOC>
