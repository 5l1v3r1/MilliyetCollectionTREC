<DOC>
<DOCNO> 402243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/spor/spo02.html </URL>
<DATE> 2005/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Doğruları yapamadık' 
</HEADLINE>
<TEXT>


Alex, can alıcı hataların Şampiyonlar Ligi'nden elenmelerine yol açtığını söyledi, "Bunlardan ders almaya alışacağız" dedi 


Fenerbahçe'nin Brezilyalı yıldızı Alex de Souza, Avrupa kupalarına erken veda etmelerinin nedenlerini açıkladı. 
Tecrübeli oyuncu, kendisine ait internet sitesinde yaptığı değerlendirmede, "Beklediğimizden kötü bir dönem oldu. Grubun çok zor olmasına rağmen, sanırım üst turu hak ediyorduk. Ancak bazı can alıcı hatalar yaptık, önemli vakitlerde doğruyu yapamadık ve elendik. Şimdi hatalardan ders almaya ve Türkiye Süper Ligi'ne yoğunlaşıp, tekrar 2006'da Avrupa'da şampiyonlar arasına girmeye çalışmamız gerekiyor" ifadelerini kullandı. 
Önlerinde çok önemli iki karşılaşma olduğuna değinen Alex, "Kayseri Erciyes ve Denizli maçlarını kayıpsız geçerek ilk yarıyı lider bitirmek istiyoruz. Takımımız tamamen buna konsantre oldu" diye konuştu. 

Ortega can sıkıyor 

MEHMET ÇİFTÇİ 

Ortega Fenerbahçe' ye sorun olmaya devam ediyor. Arjantinli futbolcuyu transfer eden Newell's old Boys, mali sıkıntı çekmesi nedeniyle Ortega transferinden doğan taksitleri Fenerbahçe'ye ödeyemeyeceğini açıkladı. Bu gelişme üzerine CAS Uluslararasi Spor Ceza Mahkemesi iki kulüp yöneticilerini acilen İsviçre'ye davet etti. Görüşmelerde uzlaşma sağlanmaması halinde Ortega yeniden futbol oynayamayacak. Bu arada Arjantin'in River Plate kulübü CAS' a Newell's old Boys'un borçlarını yeniden taksitlendirilmek şartı ile üzerine alabileceğini açıkladı. Fenerbahçe'nin şartları kabul etmesi durumunda Ortega el değiştirerek Newell's'den River Plate'e transfer olacak. 

Erciyes mesaisi 

Fenerbahçe, Erciyesspor maçının hazırlıklarını dün yaptığı tek idmanla sürdürdü. Antrenmanın ilk bölümünde koordinasyon çalışması yapan sarı-lacivertliler, çift kale maçla antrenmanı tamamladı. Önceki günkü idmana grip olmaları nedeniyle katılmayan Aurelio ve Servet takımla birlikte çalışırken sakatlıkları süren Anelka ve Nobre ise tesislerde tedavi gördü. Sarı-lacivertliler bugün yapacağı çalışmanın ardından Kayseri'ye gidecek. 


</TEXT>
</DOC>
