<DOC>
<DOCNO> 403598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/yazar/uras.html </URL>
<DATE> 2005/12/15/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
IMF 'kıvırtmaya başladı' 
</HEADLINE>
<TEXT>


IMF İcra Direktörleri Kurulu'nda Türkiye'nin durumunun konuşulduğu toplantıdan sonra, Birinci Başkan Yardımcısı Türkiye uzmanı Bayan Anne Krueger, bir açıklama yaptı. Dilinin altındaki baklayı çıkaramadığından ne söylediği anlaşılamadı ama, satır aralarında bazı önemli mesajlar vermeye çalıştığı fark edildi. 
Dostum Ege Cansen, Anne Krueger'in açıklamalarını, "IMF kıvırtmaya başladı" şeklinde yorumlayan bir yazı yazdı. 
NTV'nin dün sabahki ekonomi programında Servet Yıldırım, IMF Türkiye Temsilcisi Hugh Bredenkamp'a sorular yönelterek, Bayan Anne Krueger'in "ne demek istediğini" açıklığa kavuşturmaya çalıştı. 
Bütün bunlardan benim anladığım özetle şudur 
1 IMF "Çevir şişi, kebap yanmasın" peşinde "kıvırtıyor". 
- IMF bugüne kadar Türkiye ekonomisini gene Ege Cansen'in anlatımıyla "yüksek faiz düşük kur" politikasıyla yönetti. 

Açık IMF politikasından 
Ama IMF bu politika sonucu ekonominin bir çıkmaza sürüklendiğini gördü. Çünkü yüksek faiz ülkeye döviz girişini hızlandırıyor, döviz fiyatını ucuzlatıyor ama ülkenin döviz açığı giderek büyüyor. 
Ucuz döviz ithalatı coşturuyor, ihracatı gücendiriyor. Döviz fiyatıyla oynamadan ithalatı sınırlamanın yolu faizi artırarak iç talebi kısmak. Geliniz görünüz ki faiz artırılır ise, ülkeye döviz girişi hızlanacak, döviz fiyatı daha çok ucuzlayacak. 
Bir şeyler yapmak lazım. Şimdi durup dururken "yüksek kur düşük faiz" politikası yanlıştı, bundan dönüyoruz demek IMF'ye yakışmaz... O halde "Çevir şişi, kebap yanmasın" 
2 "Fiskal tedbir" yutturmacası. 
Şimdi IMF çevreleri "fiskal tedbir" lafını ağızlarına sakız etmiş durumda. Söylenen şu "Efendim cari açık döviz açığı sorununun çözümü için önümüzdeki günlerde fiskal tedbirler alınmalıdır"... 

Fakirlikte denge arayışı 
Nedir bu "fiskal tedbir" denilen şeyler 
- Yatırımları durduracaksınız. 
- Devlet harcamalarını kısacaksınız. 
- Şirketlerin vergisini ve üst gelir grubundakilerin vergisini indirirken, halka bindireceksiniz. Halkın satın alma gücünü KDV'yi ve ÖTV'yi artırarak kısacaksınız. 
- Halkın hastane masraflarını, ilaç paralarını kısacaksınız. Emekli maaşlarını azaltacaksınız. 
Böylece Türk ekonomisini "fakirlikte dengeye oturtacaksınız"... 
Halk fakirleşince harcayacak para bulamayacak. Halk harcayacak para bulamayınca içeride piyasalar "geberik" hale gelecek. Piyasalar "geberik hale" gelince ithalat yavaşlayacak. İthalat yavaşlayınca döviz açığı sorun teşkil etmeyecek. 
Sakın ha... "Yok yaavuuuu... Böyle bir şey olur mu " demeyiniz. Bugüne kadar IMF bir şey istedi de olmadı mı IMF'nin sırtında yumurta küfesi yok ya... Türkiye ile oynuyor... 
Sayın okuyucularım, saf ve bakir Anadolu çocuğu olarak olan biteni ben böyle yorumluyorum. Yanlışım var ise, IMF uzmanlarımız neyin ne olduğunu anlatır. Ben de doğrusunu öğrenirim. 



</TEXT>
</DOC>
