<DOC>
<DOCNO> 403571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/yasam/axyas01.html </URL>
<DATE> 2005/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Borç, öğretmene soygun yaptırdı 
</HEADLINE>
<TEXT>


Kart borcunu ödeyemeyince maaşına haciz konulan felsefe öğretmeni Ulus Çeliker ve Murat Kurt, bir akaryakıt istasyonundan 3 bin 500 YTL gasp etti 

KÜRŞAT TERCANLI Erzurum DHA 

Erzurum'un Ilıca ilçesindeki çok programlı lisenin felsefe öğretmenlerinden Ulus Çeliker 29 ile arkadaşı Murat Kurt 30 , akaryakıt istasyonunun gece görevlisini etkisiz duruma getirdikten sonra üzerindeki 3 bin 500 YTL'yi gasp ettikleri iddiasıyla tutuklandı. 
Çeliker, sorgusunda kredi kartı borçları nedeniyle eşi ve çocuğundan ayrılma aşamasına geldiğini, banka borçlarını kapatmak için soygunu yaptığını itiraf etti. 

Önce keşif yaptılar 
Çeliker, işsiz olan arkadaşı Kurt'un birkaç ay yıkama servisinde çalıştığı Rıza Dönmez'e ait akaryakıt istasyonunu onunla birlikte soymak üzere plan yaptı. Geçen cuma günü kiralık bir otomobille akaryakıt istasyonuna giden Çeliker, araca benzin alırken istasyonda inceleme yaptı. 
Cumartesi gece yarısından sonra Kurt ile birlikte yeniden akaryakıt itasyonuna giden Çeliker, gece görevlisine, "Köpeğimiz yan taraftaki alana kaçtı. Bulmamıza yardım et" dedi. 

Ağzını bantladılar 
Köpek aramaya çıkan Çeliker ve Kurt, iddiaya göre gece görevlisi Ercan Yeşildağlı'nın ağzını bantla kapattı. Çeliker ve Kurt, tabanca ile tehdit ettikleri görevlinin el ve ayaklarını bağladıktan sonra üzerindeki 3 bin 500 YTL'yi, Yeşildağlı'nın üzerindeki anahtarla açtıkları kasadan emanet bırakılan ehliyet ile burada bulunan bir miktar parayı da alarak kaçtı. 
Bağlarından kurtularak polisi arayan Yeşildağlı'nın verdiği eşk l üzerine polis, Kurt ve Çeliker'i yakaladı. Suçunu itiraf eden Çeliker ve Kurt tutuklanarak cezaevine konuldu. 
Yakınları, iki ayrı bankadan aldığı ve ödeyemediği kredi kartı borçları faizlerle birlikte 8 bin YTL'yi bulan Çeliker'in bunalıma girdiğini, ev kadını olan eşi Sevgi'den boşanmak için 6 ay önce dava açtığını anlattı. 




</TEXT>
</DOC>
