<DOC>
<DOCNO> 408255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/son/sonspo08.html </URL>
<DATE> 2005/12/31/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Serkan Balcı İsviçre maçı sonrası yaşananlar tatilimi zehir etti 
</HEADLINE>
<TEXT>

     Fenerbahçe'nin Milli Futbolcusu Serkan Balcı, ''İsviçre maçı sonrasında yaşananlar tatilimi zehir etti'' dedi. 
     Aydın'ın İncirliova İlçesi'nde bulunan Adnan Menderes Üniversitesi Beden Eğitimi Yüksek Okulu'nda öğrencilerle söyleşiye katılan Balcı, İsviçre maçı ve ardından yaşanan olaylarla ilgili sorulan tüm soruları yanıtsız bıraktı. 
     Başkan Aziz Yıldırım'ın konu ile ilgili gerekeni söylediğini, bu sorulara kesinlikle cevap vermeyeceğini belirten Balcı, şöyle konuştu 
     '' İsviçre maçı sonrasında yaşananlar tatilimi zehir etti. Yaşanan olay yüzünden sürekli sorulara muhatap kalıyorum. Bu yüzden sıkıntılar yaşıyorum. İsviçre maçına çıkarken sanki savaşa çıkıyormuşuz gibi bir atmosfer oluşturuldu.'' Futbolu Fenerbahçe'de bırakmak istediğini de söyleyen Balcı, ''Futbolcuların kaderi kendi ellerinde. Eğer iyi çalışmazsa, bir hata yaparsa yükselmesiyle düşmesi bir olur. Yabancı teknik adamlar bizim yerli teknik adamlarımız kadar Türk futbolcularını eğitmezler. Biz bu sezon hem Türkiye hem de Lig kupasını alacağız. Avrupa'da başarı gösteremediğimiz için üzgünüz'' dedi. 
     Kendine Galatasaraylı Bülent Korkmaz'ı örnek aldığını belirten Balcı, gelecek yıl İncirliova Beden Eğitim Yüksek Okulu'nda okuyacağını söyledi. 
     Hem okul hem futbolu bir arada yürüteceğini de belirten Serkan Balcı, ''Fenerbahçe büyük bir camia. Galatasaray ve Beşiktaş'a benzemiyor. Hedefsiz hiçbir şey olmaz. Hedef oldu mu başarı gelir'' şeklinde konuştu. 
     
</TEXT>
</DOC>
