<DOC>
<DOCNO> 400451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/soneko01.html </URL>
<DATE> 2005/12/04/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
TEKEL sigaraları yeni yüzüyle görücüye çıkıyor... 
</HEADLINE>
<TEXT>

     Hüseyin Tunçay AA 

Vergilendirmede yaşanan değişiklikler ve sert kutuya hard box kayan talep karşısında pazar payı kaybeden TEKEL, yıllardır aynı ambalaj ile tüketiciye sunduğu Samsun, Maltepe ve Bahar gibi ürünlerinin ambalajlarını yeniledi. 
     Alınan bilgiye göre, bir süredir eldeki eski ambalajlı sigara stokların eritilmesi için Maltepe, Samsun gibi sigaraların üretime aran veren TEKEL, yeni ambalajlı sigaraları bu haftadan itibaren üretmeye başlayacak. 
     TEKEL, premium ürünü olan TEKEL 2000 ile TEKEL 2001'de ise yurtiçi satışlarında paket değişikliğine gitmezken, ihracat için bunların da paketlerini değiştirmeye hazırlanıyor. 
     
     SAĞLIK UYARILARI DA YER ALACAK 
     Kırmızı rengin hakim olduğu yeni paketlerde, kanun gereği 2006 yılında uygulamaya girecek sağlık uyarıları da yer alıyor. 
     Sigaraların üzerinde, ''sigara içmek size ve çevrenizdekilere ciddi zararlar verir'' veya ''çocukları koruyun dumanınızı onlara solutmayın'' gibi ifadeler yer alıyor. 
     Bunun yanında paketlerin içindeki tütün, sigara kağıdı ve dolgu maddelerine ilişkin oranlar da yeni paketlerin yan yüzünde bulunuyor. 
     
     SERTLİK DÜŞÜRÜLÜYOR 
     Bu arada, paketler üzerinde nikotin ve karbonmonoksit gibi oranlar da yer alırken, TEKEL, 2007 başından itibaren gelecek zorunluluklara uyum sağlamak için bazı sigaraların nikotin ve tar oranlarını azalttı. 
     Öte yandan, üretimi sırasında hiç ilaç kullanılmamış tütünlerden imal edilecek sigaraların da ''yüzde 100 naturel'' ifadesi ile önümezdeki yıl tüketiciye sunulması hedefleniyor. 
     
</TEXT>
</DOC>
