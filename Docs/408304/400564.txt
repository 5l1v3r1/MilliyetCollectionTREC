<DOC>
<DOCNO> 400564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/siyaset/siy01.html </URL>
<DATE> 2005/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, ABD'lilerle Sünnileri buluşturdu 
</HEADLINE>
<TEXT>


Iraklı Sünnilerin temsilcisi El Haşimi ile ABD Bağdat Büyükelçisi Halilzad, İstanbul'daki Irak zirvesinde bir araya geldi. Gizli yürütülen toplantıda, Sünnilerin seçimlere katılması konusu masaya yatırıldı 

Mehmet Demirkaya 


Irak'taki seçimlere katılmayan Saddam yanlısı grupların dışındaki Sünnilerle ABD yetkilileri, Türkiye'nin ev sahipliğinde İstanbul'da buluştu. ABD'nin Bağdat Büyükelçisi Zalmay Halilzad'ın da katıldığı toplantıların en önemli gündem maddesini, Sünni grupların 15 Aralık'taki seçimlere katılmaları konusu oluşturdu. 
ABD'nin Irak'ta savaşı kazanmak için halkın desteğini alma politikası çevçevesinde, ADB yetkilileri, Irak'taki dört Sünni Arap grubuyla bir araya geldi. İki tarafın gizlice yürüttüğü toplantılara, Halilzad önceki akşam katıldı. Dışişleri Bakanı Abdullah Gül, ABD Bağdat Büyükelçisi Halilzad ve İstanbul'a gelen dört Sünni örgütü temsilen Irak İslam Partisi Genel Sekreteri Tarık El Haşimi dün Conrad Otel'de görüşmelerle ilgili bilgi verdi. 

'Sünniler seçime katılmalı' 
15 Aralık'ta Irak'ta seçimlerin yapılacağını belirten Gül, Irak'ta anayasa referandumunun daha önce yapıldığını ve buna göre de bir meclisin ortaya çıkacağını hatırlatarak, şunları kaydetti 
"Bu meclis Irak'ı yeniden kuracak. Irak yeniden kurulurken Irak'ın bütün unsurlarının bu kuruluşta tam yerini alması gerekmektedir. Daha önceki seçimlerde, referandumda bazı gruplar, özellikle Sünni gruplar seçimlere katılmamışlardır. Daha önceki seçime katılmayanların bu seçime katılıp siyasi mücadele içerisinde söyleyeceklerini söylemesi ve Irak'ın kuruluşunda rol alması gerekir." 
Halilzad ise, Irak'taki tüm grupların önümüzdeki seçimlere katılmaları konusunda ABD'nin elinden gelen tüm gayreti gösterme kararlılığında olduğunu söyledi. 

'Irak'ta kalıcı üst yok' 
Görüşmelerde, seçimlere ilişkin konuların ve ABD'nin Irak politikasının ele aldığını belirten Halilzad, şöyle konuştu 
"Kendi ayakları üzerinde durabilecek bir Irak'ın bir an önce ortaya çıkmasını istiyoruz. Bunun olabilmesi için de en başta Irak'ın üç ana unsurunun, yani Sünni Araplar, Şii Araplar ve Kürtlerin önümüzdeki döneme yönelik bir yol haritası üzerinde işbirliği ve anlayış birliği sağlamaları gerekir." 
Halilzad, Irak'ta kalıcı askeri üsler öngörmediklerini, "Başarılı olmuş bir Irak, dünyanın geleceği açısından da büyük önemi olan Genişletilmiş Ortadoğu Projesi'nin başarısı açısından da önem taşımaktadır" diye konuştu. 
Halilzad, dün yaklaşık 300 Iraklı tutukluyu serbet bıraktıklarını da sözlerine ekledi. 

ABD takvim koysun 
Tarık El Haşimi de, ABD'nin Irak'tan çekilmeye ilişkin bir takvim ortaya koymasını, bunun Irak ordusunun kurulmasıyla ilişkilendirilmesini arzuladıklarını söyledi. 
Haşimi, "Biz görüş ve taleplerimizi çok açık biçimde ortaya koyduk. Kapsamlı harek tlara bir an önce son verilmesini istiyoruz. Çünkü bu harek tlar nedeniyle her gün çok sayıda masum insanın hayatını kaybettiğine inanıyoruz" dedi. 
Irak Sünni toplumunun temsilcileri olduklarını belirten Haşimi, şöyle konuştu "Önümüzdeki 12 gün içinde gerçekleşecek seçimlere katılmak istediğimizi sizinle paylaşabilirim. Önümüzdeki dönemde oluşacak parlamentoda da temsil edilmek istiyoruz, bir sonraki hükümetin de bir parçası olmak istiyoruz. Siyasi süreçte hakkımıza uygun, önemli, özel bir rol sahibi olmak istiyoruz. Ama bütün bunların sağlanabilmesi için önce buna müsait bir ortamın oluşması gerekir. ABD yönetimi bizim endişelerimizi ve görüşlerimizi tam olarak anlayamadığı müddetçe, bu hedeflerimizin hiçbirine ulaşmak mümkün olmayacaktır." 

</TEXT>
</DOC>
