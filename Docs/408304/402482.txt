<DOC>
<DOCNO> 402482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/son/sondun10.html </URL>
<DATE> 2005/12/11/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Türk şirketlerinin gözü İran'daki turizm sektöründe... 
</HEADLINE>
<TEXT>

     Türk şirketleri, İran’daki turizm sektörü ile yakından ilgileniyor. Bir Türk şirketinin İran’ın başkenti Tahran’da 350 milyon dolarlık bir otel projesini gerçekleştirmeyi planladığı bildirildi. 
     Tehran Times gazetesi, adını vermediği bir Türk şirketinin Tehran’da bir otel ve bürolardan oluşacak bir kompleksi kurmak için 350 milyon dolarlık bir yatırım yapmaya kararlı olduğunu yazdı. 
     Söz konusu Türk şirketinin İran’da turizm sektöründe yatırım yapmak üzere İran Kültürel Miras ve Turizm Örgütü ile görüşmeler yaptığına dikkat çeken gazete, şirketin 350 bin metrekarelik bir alan üzerinde gerçekleşmesi öngörülen projeye uygun bir arazi bulmak için Tahran Belediyesi ile de müzakerelere başlandığını belirtti. 
     Gazete, şirketin ayrıca İran’ın çeşitli kentlerinde toplam 20 adet üç yıldızlı otel inşa etmeyi planladığını kaydetti. 

ANKA 
     
</TEXT>
</DOC>
