<DOC>
<DOCNO> 404674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sondun40.html </URL>
<DATE> 2005/12/19/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Bush, tele kulak skandalının ortaya çıkarılmasına kızdı .. 
</HEADLINE>
<TEXT>

     ABD Başkanı George Bush, tepkilere neden olan, terörle mücadele gerekçesiyle istihbarat kuruluşlarının, kendi onayıyla, mahkeme kararı olmaksızın ülke içindeki telefon konuşmalarını ve elektronik haberleşmeyi izlemesini savunurken, Ulusal Güvenlik Ajansı'nın NSA gizli dinleme operasyonunun ortaya çıkarılmasını ''utanç verici'' olarak niteledi. 
     Bush, Beyaz Saray'da düzenlediği basın toplantısında, mahkeme kararı olmaksızın haberleşmelerin izlenmesi kararının, ''ülkesi, Amerikan vatandaşlarını öldürmek isteyen düşmanın devam eden tehdidiyle karşı karşıya olduğu sürece'' korunacağını söyledi. 
     George Bush, ''ABD Başkanı ve başkomutanı olarak, ülkemi koruma konusunda anayasal sorumluluğum ve anayasal yetkim var'' dedi. 
     NSA tarafından mahkeme kararı olmaksızın yürütülen izleme operasyonunun terörle mücadelede başlıca unsur olduğunu söyleyen Bush, ''Terörle savaş sırasında bu önemli programın açıklanmasının utanç verici olduğu'' ifadesini kullandı. 
     Bush ayrıca, tele kulak skandalının sızdırılmasıyla ilgili Adalet Bakanlığı'nın soruşturma başlatmış olması gerektiğini, bilgi sızdırılmasıyla ilgili bakanlık bünyesinde bir işleyiş bulunduğunu belirtti. 
     ABD Kongresi'nin, terörle mücadele çerçevesinde istihbarat kuruluşlarının Bush'un onayıyla, ancak yasadışı şekilde ABD içindeki telefon konuşmalarını ve elektronik haberleşmeyi izlediğinin ortaya çıkmasıyla patlak veren skandalı soruşturmaya hazırlandığı bildirilmişti. 
     Kongre'nin iki kanadındaki hem Cumhuriyetçi hem de Demokrat liderler, konunun Kongre'de soruşturulması gerektiğini söylemişlerdi. 
     Senato'daki Demokrat Parti grup başkanı Harry Reid, Başkan Bush'un vatandaşların haklarını çiğnemeye yetkisi olmadığını belirtmişti. 
     Skandal ilk olarak, The New York Times gazetesinde geçen hafta yayımlanan haberde, NSA'nın Bush'un izniyle, mahkeme kararı olmadan ABD içindeki haberleşmeleri izlediğinin duyurulmasıyla patlak vermişti. 
     
</TEXT>
</DOC>
