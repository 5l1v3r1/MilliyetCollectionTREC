<DOC>
<DOCNO> 401485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sonyas02.html </URL>
<DATE> 2005/12/07/ </DATE>
<TIME> 07.55 </TIME>
<AUTHOR>  </AUTHOR>
<HEADLINE>
Ozon tabakasındaki deliğin kapanması hesaplanandan uzun sürecek 
</HEADLINE>
<TEXT>

     ABD'li bilimadamlarına göre, Antarktika kıtası üzerinde bulunan ozon tabakasındaki deliğin kapanması, daha önce hesaplanandan uzun sürecek. 
     Amerikan Jeofizik Birliği'nin bir toplantısında konuşan ABD'li araştırmacılar, ozon tabakasındaki deliğin 1980'deki seviyesine gelebilmesinin 2065 yılını bulmasının beklendiğini belirttiler. Bilimadamları, gelişmiş ülkelerdeki biriken kimyasal madde miktarının daha önce hesaplanandan daha fazla olmasının söz konusu gecikmenin nedenini oluşturduğunu kaydettiler. 
     Bilimadamlarının daha önce yaptıkları hesaplamalara göre ozon tabakasındaki deliğin, yüksek miktardaki kimyasal salınımların olmaması nedeniyle 2050 yılında kapanarak tekrar 1980'deki seviyesine gelmesi bekleniyordu. 
     Atmosferin üst tabakasını oluşturan ve güneşten gelen zararlı morötesi ışınları kesen ozon tabakasındaki deliğin kapatılabilmesi amacıyla 1987'de imzalanan Montreal Protokolü, kimyasalların üretimini yasaklıyor. Ancak söz konusu anlaşmanın mevcut stokların tüketilmesine bir yasak getirmediğine dikkati çeken bilimadamları, bu durumun ozonu delici kimyasalların salınımına neden olduğuna inandıklarını ifade ettiler. 
     
</TEXT>
</DOC>
