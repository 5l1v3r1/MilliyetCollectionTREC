<DOC>
<DOCNO> 405188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/guncel/axgun01.html </URL>
<DATE> 2005/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Pazar duayla açılıyor 
</HEADLINE>
<TEXT>


Konya Meram'da belediyenin de onayını alan Pazarcılar Odası 'dua ile pazar açma' projesini yaygınlaştırmak istiyor. Meram'da daha önce de tekel bayileri kapatılmıştı 

KONYA DHA 

Konya'nın Meram ilçesinde, belediyenin de onayını alan Pazarcılar Odası, "pazarların dua ile açılması" uygulaması başlattı. İlk dua, cumartesi ve pazar günleri kurulan Muhacir Pazarı'nda yapıldı. 
Pazarcılar Odası Başkanı Tahsin Öz ile yönetim kurulu üyeleri, Konya'nın en büyük pazarı olan Muhacir Pazarı'nda bir araya geldi. Halka daha iyi bir alışveriş olanağı sunmak için çaba harcadıklarını kaydeden Öz, "Muhacir Pazarı'nda ilk kez uygulamaya koyduğumuz 'dua ile pazar açma' projemizi tüm semt pazarlarına yaygınlaştırmak istiyoruz. Halkımızı pazarlara alışveriş yapmaya bekliyoruz" diye konuştu. 
Meram Belediyesi Zabıta Müdürü Ekrem Kırmızıtaş da belediye ve Pazarcılar Odası olarak esnafın düzenli, tertipli, hoşgörülü olmasını sağlamayı, Konya halkının pazarlara ilgisini artırmayı hedeflediklerini söyledi. Kırmızıtaş, odanın projesini takdirle karşıladıklarını söyledi. Muhacir Pazarı'ndaki duaya esnaf katıldı. 

İçki satışına izin yok 
AKP'li Meram Belediye Başkanı Refik Tuzcuoğlu, kasımda Tekel bayilerini kapattırdı. Ruhsatları iptal edilen bayiler, İdare Mahkemesi'ne başvurdu. Mahkeme "yürütmeyi durdurma" kararı verdi. Meram Belediyesi karara itiraz etti. 
Konya'da, Büyükşehir Belediyesi ile merkez Meram, Karatay ve Selçuklu ilçe belediyelerine ait sosyal tesislerde içki satışına da izin verilmiyor. AKP'li başkanlar, tesisleri kiraya verirken de "alkol satılmaması" koşulunu sözleşmeye ekletiyor. Konya'daki öğretmenevlerinde içki satışı yapılmıyor. 



</TEXT>
</DOC>
