<DOC>
<DOCNO> 401858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sonyas24.html </URL>
<DATE> 2005/12/08/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Rock yıldızı Glitter, 11 yaşında bir kızla 'uyuduğunu' itiraf etti 
</HEADLINE>
<TEXT>

     Vietnam'da, reşit olmayan iki kızla cinsel ilişkiye girdiği iddiasıyla gözaltına alınan 1970'li yılların İngiliz rock müzik starı Garry Glitter'ın, ''11 yaşında bir kızı 'uyumak' için evine davet ettiğini'' itiraf ettiği, ancak küçük kıza tacizde bulunmadığını söylediği bildirildi. 
     Glitter'ın gözaltında bulunduğu Vung Tau bölge polisinden yapılan açıklamada, ''Glitter, polise geçen hafta, 11 yaşında bir kızı evine geceyi geçirmek üzere davet ettiğini, ancak onu taciz etmediğini söyledi'' denildi. 
     Biri 12, diğeri de henüz 18 yaşını doldurmadığı belirtilen iki kızın, 61 yaşındaki Glitter ile Vietnam'daki evinde cinsel ilişkiye girdiklerini iddia etmeleri üzerine, Glitter, Bangkok'a gitmek için uçağa binerken Tan Son Nhat uluslararası havaalanında gözaltına alınmıştı. 
     Glitter, kız ve erkek çocuklarına ait 4000 pornografik fotoğraf bulundurmaktan mahkum edilmiş ve 1999'da dört ay hapis yatmıştı. 
     Eski rock starı, 13 yaşından küçüklerle cinsel ilişkiye girdiği saptanırsa ölüm cezası riskiyle karşı karşıya kalacak. 
     
</TEXT>
</DOC>
