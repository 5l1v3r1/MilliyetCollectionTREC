<DOC>
<DOCNO> 406720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sonsiy18.html </URL>
<DATE> 2005/12/26/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Danıştay Başkanı'ndan Bakan Çiçek'in sözlerine yanıt... 
</HEADLINE>
<TEXT>

     Danıştay Başkanı Ender Çetinkaya, yargı ayrılığı veya yargı birliği sistemlerinin, her ülkenin idari yapısı ve kendi öznel koşulları sonucu ortaya çıktığını belirterek, "Türkiye’de üç yüksek mahkeme bulunmasının sıkıntılara yol açtığının ifade edilmesi ve sistemde aksaklıklar varmış gibi yargı birliğinden söz edilmesi, tamamen teorik düzeyde kalmakta olup pratik hiçbir yararı bulunmamaktadır" dedi. 
     Çetinkaya, 5435 sayılı Hakimler ve Savcılar Kanunu ile Bazı Kanunlarda Değişiklik Yapılmasına Dair Kanun’un TBMM Genel Kurulu’nda 22 Aralık 2005’de yapılan görüşmeleri sırasında konuşan Adalet Bakanı 
     Cemil Çiçek’in "yargı birliği" hakkındaki sözleriyle ilgili yazılı bir açıklama yaptı. 
     Ender Çetinkaya, TBMM Genel Kurulu’nda, 2802 sayılı Hakimler ve Savcılar Kanunu’nda değişiklik yapan 5435 sayılı Kanun’un kabul edildiğini anımsattı. 
     Yasa görüşmeleri sırasında, Çiçek’in, "Türkiye’de yargı birliği olmadığını, Türkiye’deki bir kısım sıkıntıların da bundan kaynaklandığını" söylediğini kaydeden Çetinkaya, Çiçek’in bu ifadelerinin, 23 Aralık 2005’te Adalet Bakanlığı web sitesinde kamuoyuna duyurulduğunu belirtti. Çetinkaya, ortaya çıkabilecek bir yanlış anlaşılmanın önlenmesi amacıyla bu açıklamanın yapılması gereğinin doğduğunu ifade etti. 
     
     "KİŞİSEL GÖRÜŞÜ KABUL EDİLMELİ" 
     Ender Çetinkaya, "Öncelikle ’yargı birliği’ konusunda Sayın Çiçek’in açıklamalarının Adalet Bakanı ve Hükümet Sözcüsü sıfatıyla değil, kişisel görüşü olarak kabul edilmesi gerekmektedir" dedi. 
     "Yani 137 yıldır benimsenen ’yargı ayrılığı’ ilkesi, Türk yargı sistemindeki yerini almıştır" diyen Çetinkaya, yargı birliği sisteminin yarattığı sıkıntıların daha Osmanlı İmparatorluğu döneminde fark edildiğini ve sistemden vazgeçildiğini vurguladı. 
     Yargı ayrılığı veya yargı birliği sistemlerinin, her ülkenin idari yapısı ve kendi öznel koşulları sonucu ortaya çıktığına işaret eden Çetinkaya, şöyle devam etti 
     "Yargı sisteminde bu denli köklü bir değişiklik yapılması ancak çok ciddi ve kaçınılmaz bir gereksinim ile doğru orantılı olabilir. Bu çerçevede de her yıl 250 bin civarında dosyanın ilk derece idari yargı yerlerinde, yine 85 bin civarında dosyanın da Danıştay’da çözüme kavuşturulduğu dikkate alındığında adli yargıdan farklı, uzmanlık gerektiren bir idari yargının varlığının önemi ve gerekliliği ortadadır. 
     137 yıldır uyguladığımız yargı ayrılığı sisteminin ne tür somut 
     olumsuzluklara neden olduğu ortaya konmadan, sadece Türkiye’de dayanağını Anayasa’dan alan üç Yüksek Mahkeme bulunmasının sıkıntılara yol açtığının ifade edilmesi ve sistemde aksaklıklar varmış gibi yargı birliğinden söz edilmesi, tamamen teorik düzeyde kalmakta olup pratik hiçbir yararı bulunmamaktadır. Bu nedenle, Sayın Bakan’ın TBMM Genel Kurulu’ndaki sözlerinin, tamamen kişisel düşüncesini aktarmaya yönelik olduğunun ve tarafımızdan bu görüşlere iştirak etmenin mümkün olmadığının kamuoyuna duyurulması gerekli görülmüştür." 
     
</TEXT>
</DOC>
