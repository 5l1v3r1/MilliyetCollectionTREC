<DOC>
<DOCNO> 400904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/spor/spo09.html </URL>
<DATE> 2005/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Atatürk kızı 
</HEADLINE>
<TEXT>


Türk Bayan Futbol Milli Takımı olmadığı için Almanya adına forma giyen Aylin Yaren, "Atatürkçü bir Türk kızının neler yapabileceğini tüm dünyaya kanıtlamak istiyorum" dedi. Türk bayrağını ve Yıldıray Baştürk'ün posterini odasının baş köşesinde tutan başarılı futbolcu, Bundesliga'da yer alan takımların da gözdesi oldu 

MÜNİR BAĞRIAÇIK 


Almanya, Nuri Şahin'i Türk Milli Takımı'na kaptırmanın üzüntüsünü yaşarken, bayanlarda işi sıkı tuttu ve 16 yaşındaki Aylin'i İsviçre Milli Takımı maçı kadrosuna davet etti. U17'de aday kadroda yer alan 100'e yakın kız arasından beğenilen ve ilk milli maçında bir de gol atan Aylin, Teknik Direktör Ralf Peter'in gözbebeği oldu. Bundesliga takımları şimdiden genç kızın peşine düştü. 
Adanalı 3 çocuklu Yaren ailesinin tek kızı olan Aylin, kendisi gibi futbolcu olan ağabeyi Alper'in elinden tutup henüz 5 yaşında başladığı futbolda basamakları bir bir çıkmaya başladı. Berlin'in en köklü futbol takımlarından birisi olan Füchse de meşin yuvarlakla tanışan Aylin Yaren, sırasıyla Meteor 06, Hermsdorf formalarıyla başarılı olduktan sonra, iki yıl önce Alman Bayanlar 2. Ligi'nde mücadele eden Tennis Borusia takımına transfer oldu. Orta sahada oynamasına rağmen şık çalımları ve golleriyle öne çıkan Aylin, önce Berlin U18 bayanlar karmasına, ardından da Alman Milli Takımı'na seçildi.. 

Rıdvan'ın 8 numarası 
Pouel Oberschule isimli spor okulunun en başarılı öğrencileri arasında yer alan Aylin'in odasının baş köşesinde, birçok genç kızda olduğu gibi hayranı oldukları şarkıcı ve yıldızların posteri değil, Türk bayrağı ile Hertha Berlin ve Yıldıray resimleri bulunuyor. 
Ağabeyi Alper ve ailesinden büyük destek aldığını belirten Aylin Yaren, "Bir Türk kızı olarak Alman Milli Takımı'nda yer almaktan gurur duyuyorum. Çünkü U17'de tek Türk asıllı benim. Orta sahada ileriye dönük oynuyorum. Milli takımda 8 numaralı forma benim, onu kimseye kaptırmam. İsviçre'ye attığım golden sonra telefonlarım hiç susmuyor ve her gün bir takım transfer teklifinde bulunuyor. Ama ben önce okulumu bitirmek istiyorum. Önümde daha uzun yıllar var. Hedefim A milli takım. Bir Atatürk genci olan Türk kızının Almanya'da neler yapabileceğini tüm dünyaya kanıtlamak istiyorum. Yıldıray Ağabey'in hayranıyım. Ailem de Fenerbahçe ve Türk Milli Takımı'nın unutulmaz ismi Rıdvan Dilmen'in hayranıymış. O nedenle de hep 8 numaralı formayı giyiyorum" dedi. 
Biricik kızlarının futboldaki başarılarıyla gurur duyan anne Mualla ve baba Nazım Yaren de oğulları Alper'den sonra, kızlarının da futbolcu olmasında hiçbir sakınca görmediklerini belirterek, "Aylinimiz bizim gurur kaynağımız. Yaşıtları bebekle oynarken, o 5 yaşından beri futbolun içinde. Bize hep başarılarıyla geldi ve sayısız kupa ve madalya ile mutlu etti. Şimdi de Alman Milli Takımı'nda yoluna devam ederek Almanyalı Türklerin gururu olacak" diye duygularını dile getirdi. 


</TEXT>
</DOC>
