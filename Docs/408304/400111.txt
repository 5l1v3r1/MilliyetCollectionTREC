<DOC>
<DOCNO> 400111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sonyas19.html </URL>
<DATE> 2005/12/02/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Dünyada ilk kez yüz nakli yapılan kadın, doktorlarına teşekkür etti 
</HEADLINE>
<TEXT>

     Fransa'nın kuzeyindeki Amiens kentinde bulunan bir hastanede pazar günü kısmi yüz nakli yapılan kadın hastanın, ameliyat sonucundan memnun kaldığı ve doktorlarına teşekkür ettiği bildirildi. 
     Dünyanın ilk yüz nakli operasyonunu gerçekleştiren ekipte yer alan Jean-Michel Dubernard, bugün düzenlediği basın toplantısında, hastanın durumunun ''fiziksel, psikolojik ve bağışıklık'' olarak iyi olduğunu açıkladı. 
     Dubernard, hastanın 6 ayda yüzündeki hisleri tekrar kazanabileceğini belirtti. 
     ''Hastanın ilk kez kendisini pazartesi günü aynada gördüğünü ve memnun kaldığını'' ifade eden doktor, ''özellikle yüz derisinin renginin durumunun iyi olmasının kendilerini de şaşırttığını'' söyledi. 
     Doktor, hastanın normal bir şekilde yemek yiyebildiğini ve su içebildiğini bildirdi. 
     Pazar günü yapılan ameliyatla, yüzü köpek tarafından parçalanan 38 yaşındaki kadına burun, dudak ve çene nakli yapılmıştı. 
     Amiens'deki hastane ile güneydeki Lyon kentindeki hastanede görevli doktorlar tarafından yapılan operasyonda, beyni ölen bir hastadan alınan organlar, ismi açıklanmayan kadına nakledilmişti. 
     Daha önce yapılan açıklamada, kadının yüzünün mayıs ayında bir köpek tarafından parçalandığı, bu yüzden kadının konuşma ve çiğneme güçlüğü çektiği belirtilmiş ve normal cerrahi teknikler kullanarak bu tür yaraların iyileştirilmesinin mümkün olmadığı ifade edilmişti. 
     
</TEXT>
</DOC>
