<DOC>
<DOCNO> 400907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/spor/spo12.html </URL>
<DATE> 2005/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeşil Bursa rallisi 
</HEADLINE>
<TEXT>


İkinci Lig A Kategorisi pistinde Bursaspor'un hızına kimse yetişemiyor, rakipleri tur bindiren Timsah'ı seyretmekle yetiniyor. Antalyaspor galibiyeti sonrası Basın Sözcüsü Mehmet Çavuşoğlu'nun "Şampiyon artık belli" sözleri durumu özetliyor 

CEVDET ERGUN 


Süper Lig'i zaman zaman gölgede bırakan, her hafta ayrı bir çekişmenin yaşandığı A Kategorisi'nde Bursaspor şimdiden krallığını ilan etti. 
Geçen hafta Orduspor'a 3-1 yenilerek, namağlup unvanını kaybeden yeşil - beyazlılar, defanstaki sigortası cezalı Egemen'den yoksun çıktığı maçta takipçisi Antalyaspor'u deplasmanda tek golle yıkarak, aradaki puan farkını 9'a çıkardı. 8. dakikada galibiyet golünü atan Yunus, 8. sayısını ağlara gönderirken, takımını da iyice rahatlattı. Basın Sözcüsü Mehmet Çavuşoğlu, "Güçlü bir kadromuz var ve sezon sonunda şampiyon olarak Süper Lig'e çıkmak istiyoruz. İddialı konuşmak istemiyoruz ama, A Kategorisi'nin şampiyonu artık belli. Yine de gevşemek yok. Aynı disiplin ve arzuyla sonuna kadar en iyi mücadeleyi vereceğiz" sözleriyle içinde bulundukları düşünceleri paylaştı. Raşit Çetiner'in birikimi, iş disiplini, takımın kalitesi ve yönetim uyumuyla Timsah'ın hedefi yakalayacağına kesin gözüyle bakılıyor. Son 4 maçta 10 puan kaybeden Antalyaspor için ise tehlike çanları çalıyor. Sermaye tükendi, Sakaryaspor da puanları eşitledi. Sıradaki Altay, İstanbul Büyükşehir Belediye ve Elazığ da yakın takibe geçti. 
İlk yarıya damga vuran maçta örnek tablonun yanı sıra iç burkan görüntüler de sahnelendi. Antalyaspor'un karnaval yerini aratmayan tribünlerinde yaşanan coşku görülmeye değerdi. İki takımın, aralarındaki geçmişe dayanan zorlu rekabeti çirkinleştirmeden mücadele etmesi alkış topladı. Yöneticilerin yaklaşımı da bu tabloya önemli katkı sağladı. Ancak kaleci Şenol ile girdiği ikili mücadele sonrası yerde kalan Bursasporlu Eser Yağmur'un ayağının iki yerden kırılması şok yarattı. Geleceğin milli takımını oluşturma kampına çağrılan genç golcünün yaşadığı talihsizlik futbol camiasını derinden yaraladı. Antalyaspor'un hocası Yılmaz Vural, Onur ve Hakan Çimen'in cezalı olduğu haftada, en başarılı maçlarından birini oynamalarına rağmen puan alamadıklarını belirtip, taraftara teşekkür etti. Vural'ın "Yenilginin yanı sıra çok sevdiğim Eser'in sakatlığına da çok üzüldüm. Geçmiş olsun diliyorum" sözleri de iki takım arasında kurulan dostluk bağını pekiştirdi. Şimdi gözler diğer kader maçı olan Antalya - Sakarya randevusuna çevrildi. 
Haftanın diğer maçlarına bakarsak Sakaryaspor, son 3 haftada 7 puan kaybeden Karşıyaka'yı 4-3 yenerek, moral takviyesi yaptı. 4-1'in ardından son 7 dakikada gelen iki gol yeşil - siyahlıları gererken, 90 dakika sonundaki sevince, akşam Antalya'nın da kaybetmesi eklenince çifte bayram yaşandı. 

Eriş'le yola devam 
Altay, İsmail Kartal ile yükselişe geçen Mardin'e evinde puan kaptırarak, ikinciliğe sıçrama fırsatını tepti. Levent Eriş'in bugün kararını vereceği "istifa" konusu ise yönetim tarafından tam destek görünce rafa kaldırıldı. Ligdeki son üç 90 dakikadan 9 puan çıkaran İstanbul Büyükşehir Belediye ile Türk Telekom'un Ankara'daki buluşmasından beraberlik çıktı. 33 dakika on kişi oynayan rakibi karşısında Erol ile bir de penaltı kaçıran Belediye için işler hiç de iyi gitmedi. Elazığ, son Akçaabat Sebat fatihi Gaziantep B.Belediye'yi deplasmanda farklı yenerek iki hafta sonra çıkış yakaladı. İstifası kabul görmeyen Ekrem Al da bu galibiyetle rahat bir nefes aldı. İstanbulspor, evinde Mersin İdman Yurdu'nu ikinci yarıda devirirken, üçüncü maçında yenilgi ile tanışan Korukır, "Hatalı kararlarıyla takımlar ve teknik direktörlerin kaderi ile oynuyorlar" sözleriyle hakemlere yüklendi. 
Timsah'a ilk yenilgisini tattıran Orduspor, Çanakkale'de de Dardanel'i Gökhan Günay ile avlayıp, üst sıralar için hamle yaptı. Kocaelispor, yönetim olarak da kötü günler yaşayan Yozgat'ın kilidini ikinci yarıda açtı, evinde 4'te 4 yaptı. Fuat Yaman'la yükselişe geçen Körfez'de Uğur yine göz kamaştırdı. Turgut Uçar'ın yönetimindeki Uşak, evinde Akçaabat Sebat önünde en farklı galibiyetini aldı. Sakat üç, kadro dışı iki oyuncusu bulunan Uşak, maç içinde yaşanan talihsizliklere rağmen farkı yakaladı. İki gol atan, bir de asist yapan Mahmut, düşürülmesiyle kazanılan bir penaltıyı kaçırmasına rağmen haftanın yıldızı olmayı başardı. Mehmet Kulaksızoğlu'nun yerine bayrağı devralan Galip Değerli ilk sınavından boynu bükük ayrıldı. Eser gibi, Uşaklı Önder'in de bu maçta rakip kalecinin darbesiyle sakatlanarak, ambulansla hastaneye kaldırılması ilginç bir tesadüf olarak dikkatlerden kaçmadı. 

HAFTANIN KARMASI 
Yavuz Bursa 
Ömer T.Telekom 
Gökhan Günay Ordu 
Faruk Elazığ 
Mahmut İst.Spor 
H.İbrahim Uşak 
Uğur Kocaeli 
Mahmut Uşak 
Tayfun Karşıyaka 
Murat Sakarya 
Yunus Bursa 

HAFTANIN TAKIMI 
Bursaspor 

HAFTANIN FUTBOLCUSU 
Mahmut Uşakspor 

HAFTANIN TEKNİK DİREKTÖRÜ 
Ekrem Al Elazığspor 

2. LİG A KATEGORİSİ TAKIMLAR O G B M A Y P 1-Bursaspor 15 12 2 1 27 8 38 2-Antalya 15 9 2 4 34 12 29 3-Sakarya 15 9 2 4 22 13 29 4-Altay 15 8 4 3 23 19 28 5-İst.B.Ş.Bld. 15 8 2 5 17 11 26 6-Elazığ 15 6 6 3 20 24 24 7-İstanbulspor 15 7 2 6 21 14 23 8-Ordu 15 6 4 5 25 21 22 9-Kocaeli 15 6 4 5 22 19 22 10-T.Telekom 15 5 5 5 19 16 20 11-Uşak 15 6 2 7 21 20 20 12-Karşıyaka 15 5 4 6 26 28 19 13-Mardin 15 5 3 7 14 20 18 14-Mersin İd.Y. 15 4 3 8 13 23 15 15-G.Antep B.Ş.B. 15 4 2 9 18 25 14 16-A.Sebat 15 3 4 8 15 29 13 17-Yozgat 15 2 4 9 13 27 10 18-Dardanel 15 2 1 12 8 29 7 
TOPLU SONUÇLAR Antalyaspor-Bursaspor 0-1, Sakarya-Karşıyaka 4-3, İstanbulspor-Mersin İd.Y 2-0, Kocaeli-Yozgat 2-0, Antalya-Bursa 0-1, Uşak-A.Sebat 4-1, G.Antep BŞ Bld-Elazığ 1-3, T.Telekom-İst.B.Ş.Bld 0-0, Dardanel-Ordu 0-1, Altay-Mardin 1-1. 
HAFTANIN MAÇLARI Yozgat-G.Antep B.Ş.Bld, Karşıyaka-T.Telekom, Antalya-Sakarya, Mardin-Ordu, Bursa-Dardanel, A.Sebat-İstanbulspor, Mersin İ.Y-Altay, İst.B.Şehir Bld-Kocaeli, Elazığ-Uşak 


</TEXT>
</DOC>
