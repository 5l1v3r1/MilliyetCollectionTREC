<DOC>
<DOCNO> 400118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/dunya/dun04.html </URL>
<DATE> 2005/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman senatör, rehine için camide namaz kıldı 
</HEADLINE>
<TEXT>


ÇİĞDEM BAĞRIAÇIK Berlin 


Berlin'de, dün Diyanet İşleri Türk İslam Birliği'ne DİTİB bağlı Türk Şehitlik Camii ile İslam Federasyonu'na bağlı Emir Sultan Camii'nde, Irak'ta kaçırılan Alman arkeolog Susanne Osthoff'un kurtarılması için namaz kılınarak dua edildi. Şehitlik Camii'nde Müslümanlarla saf tutarak cuma namazı kılan Berlin İçişleri Senatörü Ehrhart Körting, daha sonra Emir Sultan Camii'nde de ikindi namazını kıldı. Körting, okunan dualardan sonra da, rehine Osthoff için "amin'"dedi. Şehitlik Camii imamı Harun Bulut, okuduğu hutbede şunları söyledi "Terörün dini olamaz. İslam dini hoşgörü, barış, kardeşlik dinidir. Her kim, bir başkasının hayatına kasteder ve onu öldürecek olursa, bu, İslam diniyle hiçbir zaman bağdaştırılamaz. Irak'ta rehin tutulan Alman Susanne Osthoff ve ailesi için çok üzgünüz. Onun bir an önce kurtarılarak evine dönmesi için hep birlikte dua edip 'amin' diyelim." 


</TEXT>
</DOC>
