<DOC>
<DOCNO> 402105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sonspo18.html </URL>
<DATE> 2005/12/09/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
FIFA'nın "dünyanın en iyi oyuncusu" ödülü de Ronaldinho'ya gitti 
</HEADLINE>
<TEXT>

     İspanyol spor gazetesi El Mundo Deportivo, FC Barcelona'da oynayan Brezilyalı futbolcu Ronaldinho'nun FIFA tarafından 19 Aralık Pazartesi günü verilecek ''Dünyanın En İyi Futbolcusu'' ödülünü kazandığını açıkladı. 
     FIFA'nın, her yıl milli takımlar teknik direktörleri ve kaptanlarının oylarına göre belirlediği bu ödüle bu yıl Ronaldinho'nun layık görüldüğü belirtiliyor. 
     FIFA'nın resmi olarak henüz açıklamadığı oylamalarda açık farkla ilk sırada olduğu belirtilen Ronaldinho'dan sonra 2. sırada Samuel Eto'o FC Barcelona ve 3. sırada da Frank Lampard FC Chelsea bulunuyor. 
     Geçen yıl da aynı ödülün sahibi olan 25 yaşındaki Ronaldinho, bu yıl France Football Dergisi tarafından verilen ''Altın Top'' ödülünü de almıştı. 
     Bu yıl futbol dünyasında verilen en büyük ödülleri toplayan Ronaldinho, geçen sezon FC Barcelona'ya İspanya Ligi ve İspanya Süper Kupası'nı, Brezilya Milli Takımı'na da FIFA Konfederasyon Kupası'nı kazandırdı. 
     FIFA'nın 2005 yılı ''yılın futbolcusu'' ödül töreni, 19 Aralık Pazartesi günü İsviçre'nin Zürih kentindeki Opera Tiyatrosu'nda yapılacak. 
     
</TEXT>
</DOC>
