<DOC>
<DOCNO> 403431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sonspo18.html </URL>
<DATE> 2005/12/14/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Trabzonspor Fener yöneticileri maçtan sonraki olayları çarpıtıyor... 
</HEADLINE>
<TEXT>

     Trabzonspor Kulübü Yönetim Kurulu, Fenerbahçe yöneticileri Mahmut Uslu ve Murat Özaydınlı'nın verdikleri demeçlerle ligin 15. haftasında iki takım arasında yapılan karşılaşmadan sonrası çıkan olay ile ilgili gelişmeleri çarpıttıklarını savundu. 
     Trabzonspor Kulübü'nün resmi internet sitesinde yapılan açıklamada, ''Fenerbahçe-Trabzonspor maçından sonra Başkanımız Atay Aktuğ'un taşlanma görüntüleri televizyon ekranlarına yansımış, bu nahoş durum bütün spor kamuoyundan tepki toplamış ve tüm Trabzonspor camiasını üzmüştür'' denilerek, şöyle devam edildi 
     ''Bu olaylar üzerine, dün Fenerbahçe TV'de Fenerbahçeli yöneticiler Sayın Mahmut Uslu ve Sayın Murat Özaydınlı'nın konuyla ilgili verdiği demeçleri şaşkınlıkla izledik. İki yöneticinin kendi televizyonlarına verdiği demeçler yaşanan olayla ilgili gelişmeleri kesinlikle çarpıtmaktadır. İki yıldır Şükrü Saraçoğlu Stadı'nda taşlanmamıza rağmen bu olayları hiçbir zaman Fenerbahçe camiasına yansıtmadık. Ne pahasına olursa olsun galibiyet bizim olsun düşüncesinin doğal bir sonucu olan bu anlayış, sadece Kadıköy'de değil tüm Türkiye'de benzer şekilde yaşanılır olmuştur. Kazanma hırsının ulaştığı nokta rakip takımın ilgililerini taşlamaya kadar varmıştır. Türk futbolu daha nice benzer ve vahim olaylara gebedir.'' Açıklamada, olayların Fenerbahçe camiasına mal etme niyetinde olunmadığı da ifade edilerek, şu görüşlere yer verildi 
     ''Sayın Uslu ve Sayın Özaydınlı'nın bu konuşmaları kendi camialarına hoş görünmek amacıyla yaptıklarını düşünüyoruz. Geçen sezon olduğu gibi, bu sezon da Türk futbolseverlerinin gözleri önünde Fenerbahçe'ye hediye edilen puanlar sonrasında, Sayın Nihat Özdemir yanımıza gelerek, yarım saat stadı terk etmememiz konusunda telkinde bulunarak ayrıldı. Bundan 20 dakika sonra polisler dışarısının güvenli olduğunu söyleyerek stattan ayrılabileceğimizi söylediler. Ancak dışarıya çıkışımızda görsel medyanın kamera ışıklarıyla karşılaştığımız anda taşlama başladı. O anda elbette ki hiçbir Fenerbahçeli yönetici yanımızda yoktu. Tekrar içeri girmek zorunda kaldık ve bir süre sonra da stattan ayrıldık. 
     Bahsettiğimiz bu talihsiz ve taraflı beyanatlarla olay, Trabzonspor yönetiminin bir hatası olarak gösterilmekte, kamuoyu yanlış yönlendirilmektedir. Türk futbolunun artık bu tür spekülasyonlara tahammülü kalmamıştır. Nedense iki yıldır bu taşlama konusu medyanın gözünden kaçmış, spor kamuoyunun tartışma konusu bile olmamıştır. Bu açıklamayı gerçeklerin tam olarak anlaşılmasını istediğimiz için yapmayı uygun görürken, futbolumuzda son haftalarda yeniden artmaya başlayan şiddet olaylarına bir kez daha dikkat çekiyor ve tüm kesimleri duyarlı davranmaya davet ediyoruz.'' 
     
</TEXT>
</DOC>
