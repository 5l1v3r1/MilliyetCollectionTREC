<DOC>
<DOCNO> 401916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/siyaset/siy09.html </URL>
<DATE> 2005/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Rasmussen, PKK-Roj TV konusunda 'yumuşadı' 
</HEADLINE>
<TEXT>


Danimarka Başbakanı, "Polis, PKK-Roj TV arasında bir irtibatı araştırıyor. Bazı uygulamalar olacak" dedi 

BERLİN AA 


Danimarka Başbakanı Anders Fogh Rasmussen, PKK'nın, diğer AB ülkelerinde olduğu gibi Danimarka'da da bir terör örgütü olarak kabul edildiğini söyledi. 
Berlin'de Almanya Başbakanı Angela Merkel'le yaptığı görüşmenin ardından, "PKK ile Roj TV arasında bir irtibat olup olmadığı" sorusunu yanıtlayan Rasmussen, "Danimarka polisi bu konuda araştırma yapıyor. Bazı deliller var, bazı uygulamalar düşünüyoruz, ancak araştırmanın selameti açısından bu konuda fazla bir şey söyleyemem. Ancak şunu vurgulamak istiyorum Tüm Avrupa Birliği ülkelerinde olduğu gibi PKK Danimarka'da da bir terör örgütüdür" dedi. 
Danimarka Başbakanı Anders Fogh Rasmussen, CIA'nın Avrupa ülkelerinde terör zanlılarıyla yaptıkları gizli uçuşlarla ilgili olarak Almanya'nın pozisyonunu desteklediklerini söyledi. 



</TEXT>
</DOC>
