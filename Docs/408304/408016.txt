<DOC>
<DOCNO> 408016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sonspo13.html </URL>
<DATE> 2005/12/30/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Galatasaray Başkan adayı Toköz Gerets'in sözleşmesi feshedilmeli 
</HEADLINE>
<TEXT>

     Galatasaray’da 2006 Mart ayında yapılacak olan Olağan Genel Kurul Toplantısı için şartlı olarak başkan adayı olduğunu açıklayan Yılmaz Toköz, sarı-kırmızılı ekipte acil bir operesyonun yapılması gerektiğini söyledi. 
     Eski başkanlar Selahattin Beyazıt, Faruk Süren veya Divan Kurulu Başkanı Semih Haznedar’dan birinin kongrede aday olmadığı takdirde başkanlığa aday olduğunu düzenlediği basın toplantısında ifade eden Toköz, bugün yaptığı yazılı açıklamada ise, Galatasaray yönetimine acil operasyon çağrısında bulundu. 
     Yılmaz Toköz, Galatasaray Yönetim Kurulu’ndan derhal "Trömsö ve Fenerbahçe maçlarının kahramanı " Eric Gerets ile anlaşarak Belçikalı teknik adamın sözleşmesinin karşılıklı olarak feshetmesini isteyerek, "Bu gerçekleşirse takımın başına Bülent Ünder, yardımcılığına da Bülent Korkmaz oyuncu-antrenör olarak getirilmeli. Kabul ederse Cüneyt Tanman da idari menajer olabilir" diye konuştu. 
     
     "RİVA KONGRESİ 15 NİSAN’DAN ÖNCE YAPILAMAZ" 
     Toköz, geçtiğimiz cumartesi günü yapılan Riva Kongresi’nin çok olumlu geçtiğini ifade ederek, "Ertelenen kongre, ne olursa olsun 15 Nisan 2006’dan önce yapılamaz" dedi. 
     Galatasaray Kulübü’nün en büyük organının Genel Kurul olduğunu kaydeden Yılmaz Toköz, "Bu organın kararını ve kulüp tüzüğünü hiçbir kuvvet çiğneyemez" diyerek sözlerini tamamladı. 
     
</TEXT>
</DOC>
