<DOC>
<DOCNO> 405102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sonspo28.html </URL>
<DATE> 2005/12/20/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Marca gazetesi Nihat, Spartak Moskova'ya transfer oluyor... 
</HEADLINE>
<TEXT>

     Şenhan Bolelli 

İspanyol spor gazetesi Marca bugün verdiği haberde, Real Sociedad'ta oynayan Nihat Kahveci'nin Spartak Moskova takımına transfer olabileceğini iddia etti. 
     Haberde, ocak ayındaki ara transferde Nihat'ın Spartak Moskova'ya gidebileceği, yerine de Danimarka'nın Brondby takımında forma giyen Morten Skoubo'nun alınacağı savunuldu. Gazete, Nihat'ın transferi için taraflar arasında anlaşma sağlanmış imasında bulundu. 
     Öte yandan son 7 haftadır galibiyet yüzü göremeyen Real Sociedad'ta yarın oynanacak Cadiz maçında 3 puan alamaması halinde Teknik Direktör Jose Mari Amorrortu'nun görevine son verileceği iddia ediliyor. 
     İspanyol basını alınan kötü sonuçlardan Dolayı Teknik Direktör Amorrortu'nun sorumlu tutulduğunu belirtip, Cadiz karşısında yenilgi alınması halinde Real Sociedad B takımının teknik direktörü Gonzalo Arconada'nın Amorrortu'nun yerini alacağını yazdı. 
     Noel tatili dolayısıyla La Liga'da 17. hafta maçları bugün ve yarın oynanırken, 18 puanla 12. sırada bulunan Real Sociedad çarşamba akşamı Anoeta Stadı'nda 14 puanla 18. sırada yer alan Cadiz'i ağırlayacak. Karşılaşma TSİ 21.00'da başlayacak. 

     
</TEXT>
</DOC>
