<DOC>
<DOCNO> 407022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sonsiy03.html </URL>
<DATE> 2005/12/27/ </DATE>
<TIME> 07.35 </TIME>
<AUTHOR>  </AUTHOR>
<HEADLINE>
Polisten kaçan hırsızlar Bakan Gül’ün oğlunun otomobiline çarptı 
</HEADLINE>
<TEXT>

     FIRAT KESKİNKILIÇ ANKARA, DHA 

ANKARA'da çaldıkları otomobille polisten kaçan 2 hırsızlık zanlısı polisten kaçarken ters şeride girerek, Dışişleri Bakanı Abdullah Gül’ün oğlu Mehmet Mümin Gül’ün kullandığı otomobile çarptı. Mehmet Mümin Gül hurda yığınına dönen otomobilinden hava yastığının açılması sonucu hafif yaralı olarak kurtuldu. Kazada hırsızlık zanlılarından biri hayatını kaybetti, diğeri ise ağır yaralandı. 
     Olay saat 03.30 sıralarında Çankaya'da meydana geldi. Çaldıkları 06 FCE 71 plakalı Hyundai Accent marka beyaz renkli otomobille işyerlerine girmek isteyen 2 hırsızlık zanlısı polis ekiplerini fark edince kaçmaya başladı. Polis ile hırsızlar arasında başkent sokaklarında nefes kesen kovolamaca başladı. Polisi atlatmayı başaran hırsızlık zanlıları Atatürk Bulvarı'na ters şeritten girdi. Genel Kurmay kavşağından da ters şeritten giden zanlılar Eskişehir yoluna kadar devam etti. Yaklaşık 10 kilometre aşırı hızla tersten giden hırsızlık zanlıları bu sırada şehir merkezi yönüne gelen Abdullah Gül’ün oğlu Mehmet Mümin Gül’ün kullandığı 06 AG 594 plakalı Hyundai marka gri renkli otomobil ile kafa kafaya çarpıştı. 
     Kazada hurda yığınına dönen otomobilin içinden açılan hava yastığı sayesinde hafif yaralı kurtulan Gül, şoke oldu. Gül, Otomobil ters şeritten hızla geliyordu. Sonra çarpıştık'' dedi. Arkadaşları yardımıyla TBMM logolu bir otomobile binen Gül Bayındır Hastanesi'ne kaldırıldı. 
     Hırsızlık zanlılarından arka koltukta oturanı otomobilin içinde sıkışırken, otomobili kullanan zanlı ise Sayıştay bahçesine kaçtı. Ağır yaralanan zanlı bir duvarın dibinde yatarken polis ekipleri tarafından fark edildi. Olay yerine gelen sağlık ekipleri iki zanlıyı da ambulansla hastaneye kaldırdı. Ancak Gül’ün oğlunun kullandığı araca çarparak yaralanan zanlılardan biri, tedavi gördüğü hastanede hayatını kaybetti. 
     Zanlılının, tedavi altına alındığı Gazi Hastanesi’nde yapılan tüm müdahalelere rağmen sabah saatlerinde öldüğü bildirildi. 
     
</TEXT>
</DOC>
