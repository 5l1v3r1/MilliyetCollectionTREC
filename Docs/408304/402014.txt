<DOC>
<DOCNO> 402014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/soneko04.html </URL>
<DATE> 2005/12/09/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Faiz kararı bekleniyor 
</HEADLINE>
<TEXT>

     Merkez Bankası Para Politikası Kurulu'nun dün yaptığı toplantının ardından kısa vadeli faiz oranları ile ilgili karar bugün açıklanacak. 
     Yılın ilk altı ayında faizleri indirdikten sonra indirime üç ay ara veren Merkez Bankası, geçen ay faizleri tekrar çeyrek puan indirmişti. 
     Merkez Bankası kısa vadeli faiz oranları ile ilgili kararını saat 09.00'da açıklayacak. 
     
     İndirim beklentisi yüksek 

     Yılbaşından temmuz ayına kadar yapılan tüm toplantılarda faiz indirim kararı alan Merkez Bankası, faiz indirimlerine üç ay ara verdikten sonra ekim ayında tekrar faiz indirimine başladı. Kasımda da faizleri indiren bankanın indirim sürecine aralık ayında devam etmesi bekleniyor. 
     Piyasada, kasım ayı enflasyon rakamlarının beklenenin üzerinde çıkmasına karşın çeyrek puanlık bir indirim beklentisi ağır basıyor. Önümüzdeki döneme ilişkin enflasyon beklentilerinde bir sapma olmadığına işaret eden uzmanlar, açıklanan hedefler doğrultusunda faizlerde de bir indirim gelme ihtimalinin yüksek olduğuna işaret ediyorlar. 
     Merkez Bankası faiz oranlarını mart ve ocak ayında bir puan, şubat, nisan ve mayısta yarım puan, haziran, ekim ve kasımda çeyrek puan indirmişti. 
     Kısa vadeli faiz oranları 2005 yılı başında yüzde 18 seviyesinde bulunuyordu 
     
</TEXT>
</DOC>
