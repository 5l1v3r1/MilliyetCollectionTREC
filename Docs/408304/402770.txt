<DOC>
<DOCNO> 402770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sonsiy22.html </URL>
<DATE> 2005/12/12/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Çiçek Ekonomik göstergeler açısından olumsuz durum söz konusu değil 
</HEADLINE>
<TEXT>

     Hükümet Sözcüsü ve Adalet Bakanı Cemil Çiçek, "Genele baktığımızda aslında ekonomik göstergeler açısından hiç de anlatıldığı, söylendiği gibi olumsuz bir durum söz konusu değildir" dedi. 
     Çiçek, Bakanlar Kurulu Toplantısı’nın ardından, gündemlerindeki konular hakkında bilgi verdi. Medeniyetler İttifakı Projesi’nin kurulda ele alındığını bildiren Çiçek, projenin Türkiye’nin tanıtımı açısından da önemli olduğunu vurguladı. 
     Türkiye-AB ilişkileri açısından da bu projenin önemini vurgulayan Çiçek, Türkiye’nin medeniyetlerarası ittifaktan yana olduğunu kaydetti. Başbakan Recep Tayyip Erdoğan’ın da pek çok kez bu konunun önemine vurgu yaptığını anlatan Çiçek, "Çünkü biz savaşların insanlara hep sıkıntılar verdiğini düşünüyoruz. Bundan dolayı bu tip aktivitelere hep katılmayı arzu ediyoruz" diye konuştu. 
     Bu projenin sorumluluğunu üstlenen Devlet Bakanı Mehmet Aydın’ın kurula bilgi verdiğini belirten Cemil Çiçek, Aydın’ın ayrıca TBMM’ye de bilgi vereceğini söyledi. AB sürecini de ele aldıklarını kaydeden Çiçek, her hafta bu konunun görüşüldüğünü anımsattı. Şu ana kadar, bilim araştırma, eğitim kültür, kamu alımları, rekabet politikaları, yerleşim hakkı ve hizmet sunumu serbestliği, sermayenin dolaşımı ve tarım ve kırsal kalkınma gibi 7 konuda tanıtıcı tarama yapıldığını anımsatan Çiçek, şöyle konuştu 
     "Türkiye ve AB ilişkileri açısından da en önemli konu olan tarım ve kırsal kalkınma ile ilgili tanıtıcı tarama yapılmış, bunlardan bilim araştırma, eğitim kültür, kamu alımları ve rekabet politikalarıyla ilgili Türkiye’nin bugün bulunduğu nokta AB makamlarına sunulmuştur. 
     Bundan sonra, sıra malların serbest dolaşımla ilgili kısım olacak. 
     Ancak araya Noel tatili, Türkiye’de de bayram tatili girdiği için de 22 Aralık’tan 16 Ocak’a kadar tarama sürecine belli ölçüde ara verilecek. Ancak bu süreyi en iyi şekilde değerlendirebilmek, devamlı Türkiye’nin gündeminde tutabilmek için devamlı toplantılar yapılıyor. Bugün ve Çarşamba günü Avrupa’dan gelen uzmanlarla birlikte Türkiye’de uzmanların ve sivil toplum örgütlerinin katılacağı genel bir değerlendirme toplantısı yapılacak. Ayrıca 17 Aralık Cumartesi günü kamu alımları ve rekabet konusunda ilgili bakanların da katılacağı bir toplantı yapılacaktır." 
     
     MUHALEFET 

     Bakanlar Kurulu’nda iç ve dış politika konularını da ele aldıklarını kaydeden Çiçek, 2005 yılının ilk 3. çeyreğiyle ilgili büyüme rakamlarının açıklandığını anımsattı. Çiçek, şöyle konuştu 
     "Türk ekonomisinin 2005 yılının 3. çeyreğinde yüzde 7.3 oranında büyüme kaydetmiştir. Bu yılın ilk 9 aylık döneminde büyüme oranı yüzde 5.5’dir. Zaten hükümet olarak da bizim 2005 yılı bakımından hedefimiz yüzde 5.5’di. Şu ana kadar gerçekleşen rakamlar bunun mümkün olabileceğini, hükümetin genel makro ekonomik dengeler açısından hedeflerin tutturduğunu, tutturulacağını çok açık bir şekilde göstermektedir. Burada özellikle üzerinde durulması gereken husus şudur Son zamanlarda muhalefet tabiatıyla söylem olarak, Türkiye’de işlerin kötüye gittiğini, özellikle tarım, sanayii ile ilgili bizce de çok doğru olmayan rakamlarla da teyit edilmeyen bir kısım açıklamalar yapmakta, bunun üzerinden hükümet politikaları üzerinden muhalefet ortaya koymaktadırlar. Bugün açıklanan rakama göre, 3. çeyrekte tarım yüzde 6.4, sanayi yüzde 5.6 büyümüştür." 
     
     "REHAVETE KAPILMAYACAĞIZ" 

     İnşaat sektörünü de 3. dönemde 19.7, ticaretin ise 7.1 oranında artış kaydettiğinin ortada olduğun dile getiren Çiçek, şöyle konuştu 
     "Dolayısıyla genele baktığımızda aslında ekonomik göstergeler açısından hiç de anlatıldığı gibi, söylendiği gibi olumsuz bir durum söz konusu değildir. Bu, hükümet olarak bizi rehavete kaptırmayacaktır. Öyle rahatlık içinde değiliz, Türkiye’nin yapabileceği daha çok şey var. Ama bu rakamlar gösteriyorki, bu politikalar istikrarlı bir şekilde sürdürülebilirse, popülizme kaçılmaz ve bu politikaların arkasında sıkı bir şekilde durulursa, Türkiye her geçen gün biraz daha ekonomisini daha sağlam temellere oturtacak, şoklara daha dayanıklı hale gelecek. Ve geleceğe daha çok iyimser bakabilmemiz için sağlam bir alt yapıyı oluşturmuş olacaktır. 
     Bu rakamlar bunu gösteriyor. Aksi halde bazı söylemlere, bazı mesajlara veya toplantılara bakarsak, sanki yarın sabah Türkiye batıyor gibi genel bir hava çizilmektedir. Bu doğru değildir. Bunu söyleyerek de Türkiye’nin bir yere varması esasen mümkün değil. 
     Geçmişte, bu politikaların söyleyenlere ve milletimize bir faydası olmamıştır. Gerçekleri olduğu gibi kabul etmemiz lazım, bunlar devletin resmi rakamlarıdır. Bunlara baktığımız zaman bu rakamları daha iyi hale getirmemiz için daha fazla çaba sarfetmemiz gerekmektedir." Çiçek, bir CIA Başkanı’nın ilk kez Türkiye’ye gelmediğini belirterek, "Bölgede önemli gelişmeler, önemli hareketlilikler var. Dolayısıyla Türkiye’nin bu anlamda bilgi alışverişinde bulunması, içinden geçilen sürecin tabii sonucudur. Kaldıki Türkiye’nin, özellikle bölücü terör örgütüyle ilgili olarak, ABD’den beklentileri var" dedi. 
     Bakanlar Kurulu toplantısına ilişkin açıklamalarının ardından gazetecilerin sorularını yanıtlayan Çiçek, bedelli askerliğin hükümetin gündeminde olup olmadığı sorusu üzerine, Başbakan Recep Tayyip Erdoğan’ın Avustralya’dan dönüşünde konuya ilişkin açıklama yaptığını anımsattı. Çiçek, "Dünden bugüne bir gelişme yok. Ama böyle bir beklentinin yurtdışında olduğu da aşikar. Zaman zaman gündeme geliyor. Ümit ediyoruz Türkiye’nin içinden geçtiği süreç, silahlı kuvvetlerin ihtiyacı, Türkiye’nin savunma ihtiyaçları da dikkate alınarak, bir çözüm bulunabilir. Bu, önümüzdeki günlerde konuşulacak bir konudur. Ortada verilmiş bir söz söz konusu değil" diye konuştu. 
     Açıköğretim liseleri yönetmeliğinin Bakanlar Kurulu’nda gündeme gelip gelmediğine ilişkin soru üzerine de Çiçek, "Hayır, gelmedi. Bu, bakanlık tasarrufudur. Bakanlığın yaptığı ya da yapacağı bir işlemdir. 
     Dolayısıyla Bakanlar Kurulu’nun gündeminde böyle bir konu yoktur" diye konuştu. 
     
     KAPKAÇ VE YENİ TCK 

     Bir gazetecinin, bazı kapkaç olaylarının faillerinin serbest bırakıldığını ifade ederek, "Türk Ceza Kanunu’nda bir açık mı var" şeklindeki soru üzerine Çiçek, şunları söyledi 
     "Hayır, bu konuda bir açık yok. 1 Haziran’da yürürlüğe giren yasada kapkaçla ilgili ceza artırılmıştır. Hem ceza artırılmıştır hem de 1 Haziran’dan sonra işlenen suçlar bakımından 5’te 2 olan infaz süresi 3’te 2’ye çıkarılmıştır. Yani 1 Haziran’dan sonra işlenen suçlar bakımından suç işleyenlerin cezaevinde kalma süreleri, eskiyle kıyaslanmayacak şekilde artmıştır. Ancak insanlarımızın hukuku anlamada, yorumlamada zorlukları var. Hakimlerimiz bir kanunu uygularken, suçun işlendiği tarihi esas alırlar. Eğer suç 1 Haziran’dan önce işlendiyse eski ceza kanununa, 1 Haziran’dan sonra işlendiyse yeni ceza kanununa tabidir. İnsanlarımız belki bu konuda yeterli bilgi sahibi olmayabilirler. Çünkü bu hukuki bir konudur." 
     
     -CIA BAŞKANI’NIN ZİYARETİ 

     Cemil Çiçek, CIA Başkanı Porter Goss’un ziyaretinin Bakanlar Kurulu’nda gündeme gelip gelmediği sorusuna da şu yanıtı verdi 
     "Bu konu, Bakanlar Kurulu’nun gündemindeki bir konu değildir. 
     Nasıl siyaset adamları, başka ülkedeki muhataplarıyla görüş alışverişinde bulunuyorsa, bugüne mahsus değil, geçmişe dönük, devletlerin istihbarat örgütleri de zaman zaman biraraya gelirler, karşılıklı bilgi alışverişinde bulunurlar. Bu da zaman zaman gündeme gelir. Dolayısıyla ilk defa bir CIA Başkanı Türkiye’ye geliyor değil. 
     Kaldı ki bu tür ziyaretlerin yapılması kadar tabii bir şey yok. Çünkü çevrede, bölgede önemli gelişmeler, önemli hareketlilikler var. 
     Dolayısıyla Türkiye’nin bu anlamda bilgi alışverişinde bulunması, içinden geçilen sürecin tabii sonucudur. Benim de katıldığım birçok toplantıda özellikle terörle mücadelede, bütün ülkelerin en fazla vurgu yaptığı şey, terör örgütleriyle ilgili istihbari bilginin paylaşımını, terörle mücadelede birinci şart olarak hep zikretmişlerdir. Bunu birinci öncelikli konu olarak görmüşlerdir. O nedenle Türkiye’nin zaten hem ABD’den hem de başka ülkelerle istihbari konularda bu anlamda bilgi paylaştığı bilinen bir gerçektir. Bundan daha tabii bir şey yok. Yapılan ziyaretleri bu çerçevede değerlendirmek gerekir. 
     Kaldı ki Türkiye’nin özellikle bölücü terör örgütüyle ilgili olarak, ABD’den beklentileri var. Meseleye, ’İstihbari paylaşımdan tutun başka tedbirlere varıncaya kadar, bu çerçevede yapılan ziyaretlerdir’ diye bakmak doğru olacaktır." Açıköğretim liseleriyle ilgili hükümete yönelik eleştirilerin hatırlatılması üzerine Çiçek, hükümetin bu konudaki görüşünün ne olduğunun sorulması üzerine, şöyle devam etti 
     "Bakanlık tasarrufu olduğu için bunun ayrıntısı geçmişi, bununla neyi murat ettiği ortadadır. Ama son zamanlarda bazı şeylerde de görüyoruz, bir yönetmelik bu konuda veya başka bir konuda, hemen onun dışına çıkarmak suretiyle, o konular üzerinden hükümete muhalefet etmek, cephe oluşturmak gibi bir çabanın olduğunu da bazı konularda biliyoruz. Eğer meseleyi açıköğretim liseleriyle, bağlantılarıyla çözmek değerlendirmek gerekiyorsa varacağımız sonuç farklıdır, ama bunun ötesinde bir anlam yükleyerek muhalefet stili oluşturmak, hükümet karşısında tavır geliştirilmek isteniyorsa o zaman durum farklıdır. Ben birincisinin doğru olacağı kanaatindeyim. Onca tecrübeden sonra şunu görüyorum senelerce bazı konuları tartıştığımız halde bir sonuca bağlayamayışımızın Türkiye’de gerginlik sebebi olmasının önündeki en temel engel, her konuyu kendi bağlamından çıkarıp bir başka istikamette, başka niyet okumalara dayalı olarak tartışmaktır. 
     Böyle tartıştığımız çok konular var. Bunların hepsi de kangren olmuştur. Maalesef bu ülkede zaman zaman bir kısım sıkıntıların yaşanmasına da sebebiyet vermiştir. Eğer bu meseleyi açıköğretim liseleriyle ilgili mesele olarak kabul ediyorsak, bununla ilgili açıklamayı, ayrıntısını, bununla ne arzu ediliyor, ortada bir eşitsizlik var, bunu gidermek noktasında yapılan bir çaba olarak değerlendirirsek o zaman farklı bir sonuç olur. Ama öyle değil de son zamanlarda meseleler hep kendi bağlamında değerlendirilmeyip başka istikamete sürüklenmek istendiği için o bağlamda değiştiriyorsak, o zaman bugün açıköğretim meselesi, yarın bir başka mesele, bunlarla uğraşır durur Türkiye’nin zamanını heba ederiz. Benim samimi arzum, isteğim, kanaatim şudur ki bizler hepimiz yazan, söyleyen, karar veren insanlar olarak Türkiye’de sorunun bir parçası değil, çözümün bir parçası olursak Türkiye’nin hayrına daha iyi bir iş yapmış oluruz." 
     
</TEXT>
</DOC>
