<DOC>
<DOCNO> 407572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sondun20.html </URL>
<DATE> 2005/12/29/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Azerbaycan yeni yıla 'yeni manat'la giriyor 
</HEADLINE>
<TEXT>

     Azerbaycan, para birimi manat'tan sıfırları atarak yeni yıla yeni manat'la giriyor. 
     Azerbaycan'da, Türkiye'deki Yeni Türk Lirası uygulamasına benzer şekilde 1 Ocak 2006'dan itibaren "Yeni Azerbaycan Manatı" YAM kullanılacak. 
     YAM'nin tanıtım törenine katılan Cumhurbaşkanı İlham Aliyev yaptığı konuşmada, yeni manat'ın ekonomik ve istikrarın sembolü olduğunu belirterek, yeni para biriminin on yıllarca Azeri halkına hizmet edeceğini söyledi. 
     Aliyev, "Yeni manat'ın piyasaya sürülmesi ülkemiz için tarihi olaydır" dedi. 
     Ülke ekonomisinin hızla geliştiğini ve bundan sonra da gelişerek güçleneceğini ifade eden Aliyev, 2006 yılında devlet bütçesinin 4 milyar dolar olacağını ve gelecekte bütçenin daha da artırılacağını kaydetti. 
     Yeni banknotlar 1, 5, 10, 20, 50 ve 100 YAM, madeni paralar da 1, 3, 5, 10, 20, 50 kapik şeklinde piyasaya sürülecek. 
     2006 yılında eski ve yeni paralar birlikte kullanılacak, 2007 yılından itibaren de eski banknotlar Merkez Bankası ve şubelerinde değiştirilebilecek. 
     
</TEXT>
</DOC>
