<DOC>
<DOCNO> 401477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sontur33.html </URL>
<DATE> 2005/12/07/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Öcalan hakkındaki soruşturmada "takipsizlik kararı"... 
</HEADLINE>
<TEXT>

     İstanbul Cumhuriyet Başsavcılığı, müebbet ağır hapse çarptırılarak tutulduğu İmralı Cezaevi’nden terör örgütü PKK Kongra-Gel’i yönettiği iddiasıyla Abdullah Öcalan hakkında yürüttüğü soruşturmada "takipsizlik kararı" verdi. Öcalan hakkındaki soruşturmayı yürüten İstanbul Cumhuriyet Başsavcılığı, Mudanya Cumhuriyet Savcılığı’na "terör örgütü PKK Kongra-Gel ile bağlantısı olduğu ve bu örgütü yönettiği" iddialarına ilişkin talimatla Öcalan’ın ifadesini aldırdı. 
     Başsavcılık, iddialara ilişkin somut delil bulunmadığı gerekçesiyle Abdullah Öcalan hakkında yürüttüğü soruşturmada "takipsizlik kararı" verdi. 
     Başsavcılık, kapatılan DEP Milletvekili Zübeyir Aydar hakkındaki dosyayı ise yurtdışındaki kişilerle ilgili yargılama yetkisinin Ankara Cumhuriyet Başsavcılığı’nın sorumluluk alanında olduğu gerekçesiyle "yetkisizlik kararı" ile Ankara’ya gönderdi. 
     Adalet Bakanlığı, 21 ve 22 Ağustos 2005 tarihlerinde bazı gazetelerde yer alan "PKK başkanından Öcalan itirafı" ve "Aydar 
     Emirleri İmralı’dan aldık" başlıklı haberler üzerine Ankara Cumhuriyet Başsavcılığı’ndan konunun incelenmesini istemişti. 
     Soruşturma evrakı, Öcalan’ın kaldığı İmralı Cezaevi’nin geniş yetkili ağır ceza mahkemesi yönünden İstanbul Cumhuriyet Başsavcılığı’na bağlı bulunması nedeniyle İstanbul’a gönderilmişti. 
     
</TEXT>
</DOC>
