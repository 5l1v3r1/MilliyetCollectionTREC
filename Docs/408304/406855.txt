<DOC>
<DOCNO> 406855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/guncel/gun10.html </URL>
<DATE> 2005/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ofer, İsrail'i karıştırdı 
</HEADLINE>
<TEXT>


EKONOMİ SERVİSİ 

Son dönemde Türkiye'deki yatırımlarıyla dikkat çeken İsrailli işadamı Sami Ofer, bu kez İsrail'in gündemini oluşturan isim oldu. Ofer, Tel Aviv Müzesi'ne yaptığı bağışla sanat dünyasını karıştırdı. Müzeye 20 milyon dolar bağışlama kararı alan Ofer, kendisinin ve eşinin adının müzeye verilmesini istedi. 
cnbc-e televizyonunun haberine göre, bağışın ardından aralık başında Tel Aviv Belediye Meclisi aldığı kararla, müzenin adının değiştirilmesine karar verdi. Ofer, 45 milyon dolara mal olacak müzeyi genişletme projesine 20 milyon dolar bağışlayınca, Belediye Meclisi de 4'e karşı 16 oyla karar aldı. Böylelikle müzenin isminin "Sami - Aviva Ofer Tel Aviv Müzesi" olarak değiştirilmesine karar verildi. 
Bu gelişmenin ardından, binin üzerinde sanatçı internette imza kampanyası başlattı. Hatta müzenin adının değiştirilerek bir işadamının ismiyle anılması kararının ardından eser bağışlayan isimler, resimlerini müzeden geri almayı kararlaştırdı. 1932'de açılan Tel Aviv Müzesi'ni her yıl yarım milyonun üzerinde kişi ziyaret ediyor. 



</TEXT>
</DOC>
