<DOC>
<DOCNO> 403372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/soneko26.html </URL>
<DATE> 2005/12/14/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Köprülerde güçlendirme çalışmaları bir imzaya kaldı... 
</HEADLINE>
<TEXT>

     Marmara bölgesinde 1999 yılında meydana gelen deprem sonrası gündeme gelen boğaziçi köprülerinin güçlendirilmesi ile ilgili bir Japon firmayla yürütülen görüşmeler olumlu sonuçlandı. 
     Edinilen bilgiye göre, Karayolları Genel Müdürlüğü daha önce gerçekleştirdiği ihalede üç firma grubundan 8 milyar 399 milyon 134 bin 965 Japon Yeni ile en düşük teklifi veren IHI-Ishikawajima Harima Heavy Ind. Co. Ltd. ile yürüttüğü pazarlık görüşmelerinde olumlu sonuç aldı. 
     Karayolları İhale Komisyonu'nun söz konusu firma ile yaptığı müzakereler sonucu firmanın nihai teklifini 6 milyar 997 milyon 984 bin 519 Japon Yeni düzeyine çektiği öğrenildi. 
     Konuyla ilgili sözleşme metninin Japon kredi kuruluşu JBIC'nin onayına sunulurken, kredi anlaşmasının bu ay sonuna kadar Karayolları Genel Müdürlüğü ile ilgili firma arasında imzalanması bekleniyor. 
     Karayolları Genel Müdürlüğü'nün İstanbul'daki Büyük Açıklıklı Köprülerin Sismik Takviyesi Projesi çerçevesindeki Fatih Sultan Mehmet, Boğaziçi ve Haliç Köprülerinde çalışmalara 2006 yılının ilk aylarında başlanması planlanıyor. 
     JBIC'ın finanse edeceği sismik takviye ihalesine Mıtsıbushi Heavy Industries Ltd ile JFE Engineering Corporation firmaları da teklif getirmişlerdi. 
     
</TEXT>
</DOC>
