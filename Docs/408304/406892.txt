<DOC>
<DOCNO> 406892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/spor/spo09.html </URL>
<DATE> 2005/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kim kazanırsa kazansın... 
</HEADLINE>
<TEXT>


Ligimizde artan şiddet ve azalan ilginin ardından aklımıza ilk gelen gerçek "kim kazanırsa kazansın Türkiye kaybediyor" oluyor... Oysa Bundesliga'nın yayın ihalesi neticesinde zihnimizde belirenler biraz farklı. Galiba orada, kim kaybederse kaybetsin, Almanya kazanıyor... 

TAKTİK UĞUR MELEKE 


Eintracht Frankfurt başkanı Heribert Bruchhagen'ın açıklaması çok etkiledi beni. "Çocukluğumdan beri ağabeyimle birlikte akşam yemeğimizi yer ve 18 30'da Sportschau maç özetleri izleriz. 57 yaşıma geldim ve Eintracht kulübüne başkan oldum. 16 00'da stadyumda maçımızı izleyip, akşam yemeğimi yiyip, yine 18 30'da maç özetlerini izleyebileceğim için çok mutluyum" diyor, Bundesliga'da 10'uncu sırada bulunan Frankfurt ekibinin başkanı... 
Almanya liginin 3 yıllık yayın hakları ihalesi yapıldı geçtiğimiz günlerde. Daha önce yıllığı 300 milyon euro olan yayının değeri yüzde 66'lık bir artışla 500 milyon euroya tırmandı. İşin tek güzel tarafı bu değil. Yayın için en yüksek teklifi yapan Premiere kanalının önerdiği para, özetlerin saat 22 00'den önce yayımlanamaması şartı öne sürdüğü için reddedilmiş. Yayınlar, belki daha düşük bir rakama satıldı, ama maç özetleri saat 18 30'da açık kanalda olacak. 
Dünkü Bild'in haberine göre, Alman Ligi'nin isim hakkı için de devlet demiryollarının 50 milyon euroluk bir teklifi var. Görüşmeler sürüyormuş. 

Geçtiğimiz Cuma gecesi NTV'de Taktik'te Okay Karacan, maçlara seyircinin neden artık fazla rağbet etmediğini sordu, Rıdvan Dilmen'e... O da karşılaşmaların gece oynanmasının olumsuz etkisi olduğu tespitini yaptı. Belki izleyenleriniz olmuştur, ben de ekledim, Almanya'da ilk yarı boyunca oynanan 153 maçı tam 6 milyon 122 bin kişinin izlediğini. Maç başına 40 bini aşan seyirci ortalaması yerel saatle 15 00'de oynanan maçlarda tutturuldu. Üstelik, geçen yıla göre yüzde 8'lik de bir artış var. 

Burada bir önemli nokta da şu... Alman futbolu, Avrupa kupalarında başarıdan başarıya koşmuyor eskisi gibi... Alman takımları İspanyollar, İtalyanlar ve İngilizlerle baş edemiyor neredeyse. Alman ulusal takımının da durumu ortada. Ev sahibi olmalarına rağmen, kimse onları dünya kupasının ilk iki favorisi arasında göstermiyor. İki sene önce ligin en büyük yıldızı Ailton'du. Şimdiyse iki Hollandalı, Roy Makaay ve Rafael van der Vaart... Halbuki daha 8-10 yıl önce, Mattheus'la Klinsmann'la Avrupa'nın yenilmez armadası konumunda idiler. Demek ki, lokal futbolun değerinin artması, global başarıyla doğrudan ilişkili değil... 

Önce birbirimize saygı duymalıyız. Önce birbirimizle yarışmayı öğrenmeliyiz. Önce, adalet, sportmenlik ve erdem çerçevesinde yan yana ve karşı karşıya durabilmeliyiz. Önce, her şeyden önce... 

Spektaküler 

Tarih 30 Nisan 1997... Yer İstanbul Ali Sami Yen Stadı... Milli futbolcumuz Oktay Derelioğlu, topu orta sahadan alıyor, bir, iki, üç, dört, beş Belçikalıyı çalımlıyor. Biz nefeslerimizi tutmuş, bazılarımız "vur artık" diye seslenirken, kalan Belçikalılar da galiba "hepimizi çalımlayıp gol atacak değil ya" diye düşünüyorlar. Oktay, bu arada daha önce çalımladığı ve geriden yetişen Belçikalıları tekrar geçiyor. Belki 8-9 çalımın ardından kaleciyle karşı karşıya kaldığında da, inanılmaz bir soğukkanlılık, usta bir dokunuşla topu köşeye bırakıyor. O maçı 3-1 kaybettik, dünya kupasına da gidemedik ama olsun. O golü attık ya... 
Belki de biraz duygusallık var işin içinde ama, en spektaküler gol araştırmamızın birincisi oldu Oktay'ın "acaip" sayısı. Zaten aynı yıl içinde Roberto Carlos, Fransa'ya fizik kurallarını zorlayan o meşhur sol dış frikiğini atmasaydı, Eurosport da Oktay'ın golünü yılın en iyisi seçecekti. 
İlk ikiyi iki "kült" hatıra takip ediyor, Maradona'nın 1986 Dünya Kupası'nda İngiltere'ye, Marco van Basten'in de Euro 88 finalinde Rusya'ya attığı müthiş goller... Üst sıraları ulusal maçlarda atılan gollerin doldurması da dikkat çekici doğrusu. 
Beşinci sırada, belki de okurlarımızın espri anlayışından olsa gerek, Recep Çetin'in 1990'da Malmö adına kendi kalesine yaptığı şanssız vuruş... Sonra Ronaldinho 2005, Barcelona-Chelsea , Bergkamp 2002, Arsenal-Newcastle , Henry 2004, Arsenal-M.United , Ibrahimovic 2004, Ajax-NAC Breda ve Rooney 2005, M.United-Newcastle geliyorlar. Rene Higuita'nın 1994 yılında Kolombiya-İngiltere maçında yaptığı akrep kurtarışı da unutulmamış. Ama konumuz goller olduğu için, onu klasman dışı kabul ettik. Gollere ulaşabileceğiniz web adresini bugüne yetiştiremedi arkadaşlar, ama çok yakında onu da yazının bir köşesinde küçük bir not olarak bulabileceksiniz. 
Not Spectacle, Fransızca ve İngilizce de dahil birçok dilde "gösteri" anlamına gelen bir kelime. Dilimize "spektaküler hareket" yoluyla, spor karşılaşmaları vasıtasıyla girdi sanırım. Ben de iki hafta önce tartışmaya açtığım konunun başlığına, "izlediğimiz en güzel ya da en etkileyici goller" değil de, "en spektaküler goller" demişim. Tepki gösteren birkaç okur dostumuzun hassasiyetini anlıyor, eşsiz dilimizde, olayın şova yönelik boyutunu ifade edebilecek başka bir kelime olup olmadığı konusunda yardımlarını rica ediyorum. 

Alternatif gündem 

InterNAZIONALE... Genelde Inter ya da Inter Milan olarak bildiğimiz İtalyan ekibinden bahsediyoruz, Kayseri Erciyesspor'un da kardeş kulübü oluyorlar . AC Milan kulübünün yabancı oyunculara yer vermemesi nedeniyle onlardan koparak, "uluslararası" anlamına gelen Internazionale adıyla 9 Mart 1908'de kurulmuşlar. 
Sevilla-Betis ve Altay-Göztepe örneklerine benzer biçimde, koptukları kulüp ezeli rakipleri olmuş. Internazionale-AC Milan maçı, dünyanın en büyük derbisi belki de, ama Milano'da kimsenin artık Inter'i Milanlıların kurduğunu konuştuğunu zannetmiyorum. Atatürk'ün hangi takımı tuttuğu anlamsızlığı bitmeden, şimdi de "hangi takımlılar hangi takımı kurdu" girdabına kapılmayız umarım. 
Onları tartışacağımıza, -naçizane- konuşmaya değer olduğunu düşündüğüm başka bir önerim var. Aşağıda yazacağım şeyler bu ülkede pek konuşulmaz, ama en azından bizler kendi aramızda tartışabiliriz. 
Internazionale, 1997'de dünyada bir ilke imza atmış, oyuncularına "stock option" dağıtmıştı. Stock option, kabaca, oyuncuları uzun vadeli kazanımlara özendirmek amacı ile prim yerine şirket hissesi önermek. Örneğin, futbolcuya 2006 yılı maaşı yerine "2009'da kulübün 1 hissesini 500 YTL'den öncelikli alma hakkı " vermek ... Şu anda Fenerbahçe'de ya da Beşiktaş'ta bir oyuncu olsanız, böyle bir teklife ne derdiniz Galatasaray, böyle bir yöntem uygulayarak futbolcu alacaklarını uzun vadeli hisseye çevirebilir mi Bu teklife Türkiye Süper Ligi oyuncuları nasıl yaklaşır Bu konudaki düşüncelerinizi ve de başka alternatif gündem önerilerinizi umeleke milliyet.com.tr'ye bekliyorum. 


</TEXT>
</DOC>
