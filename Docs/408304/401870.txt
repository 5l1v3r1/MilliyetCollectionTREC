<DOC>
<DOCNO> 401870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/dunya/axdun01.html </URL>
<DATE> 2005/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Rice'tan 'no işkence' sözü 
</HEADLINE>
<TEXT>


CIA uçakları ve gizli cezaevleri iddiaları yüzünden Avrupa ile gerilim yaşayan ABD Dışişleri Bakanı Rice, Amerikalı sorgucuların ülkede ve dışarıda uluslararası kurallara uyacağı sözü verdi 

DIŞ HABERLER SERVİSİ 


Gözaltına alınan El Kaide zanlılarının, bir kısmı Avrupa'da bulunduğu öne sürülen CIA'nın gizli cezaevlerinde işkenceye varan yöntemlerle sorgulandıkları ve yine söz konusu sanıkların CIA'ya ait uçaklarla ABD dışındaki bu cezaevlerine nakledildiği yolundaki iddialar sonucu ABD ile AB arasında patlak veren tartışma tatlıya bağlandı. ABD Dışişleri Bakanı Condoleezza Rice, ABD'li sorgucuların artık hem ABD topraklarında, hem de ABD dışında Amerikan kanunları ile uluslararası sözleşmelere uyacaklarını bildirdi. 

İşkence sayılmaz... 
AB, ABD'ye gözaltındaki zanlılara karşı insani olmayan, zalim ve aşağılayıcı tarzda muamele yapıldığı yolunda ciddi kuşkular olduğu şeklinde eleştiride bulunuyordu. ABD ise sorgulamalarda insani olmayan metotların uygulanmaması şeklindeki talepleri reddederek bunun işkence sayılmayacağını savunuyordu. 
Dün Brüksel'deki Afganistan ve Büyük Ortadoğu Projesi konularıyla ilgili NATO - AB Dışişleri Bakanları Toplantısı'na katılmadan önce Ukrayna'nın başkenti Kiev'de CIA uçakları ve cezaevleri hakkında konuşan Rice, BM'nin 1987 tarihli işkenceyi yasaklayan konvansiyonuna tamamen uyacaklarını söyledi. Washington'un zalimane, insanlık dışı ve aşağılayıcı muameleleri yasaklayan uluslararası sözleşmelerden kaynaklanan yükümlülüklerine harfiyen uyacağını vurgulayan Rice, "Sorgucularımız nerede olurlarsa olsunlar, ister ABD içinde, ister dışında, ABD ve uluslararası yasalara uygun davranacak" diye konuştu. 
Almanya, Romanya ve Ukrayna'yı kapsayan Avrupa turu sırasında işkence ve CIA uçaklarıyla ilgili yoğun eleştirilere muhatap olan ABD Dişişleri Bakanı'nın Brüksel'de yeni baskılarla karşılaşmamak için Kiev'de böyle bir açıklama yaptığı belirtildi. 

NATO'nun gündemi Irak 
Dışişleri Bakanı Abdullah Gül, Brüksel'de NATO Dışişleri Bakanları Toplantısı'nın başlamasından hemen önce ABD'li muadili Condoleezza Rice'la kısa bir görüşme yaptı. Bakanların Irak odaklı Ortadoğu konusunu ele aldıkları oturumda Gül de Ankara'nın girişimleri hakkında bilgi verdi. NATO toplantısının en somut sonuçlarından birini ise Afganistan'da görev yapan Uluslararası Güvenlik Destek Gücü ISAF askerlerinin sayısının 9 binden 15 bine çıkarılması kararının alınması oluşturdu. 


</TEXT>
</DOC>
