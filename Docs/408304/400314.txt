<DOC>
<DOCNO> 400314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/son/sontur22.html </URL>
<DATE> 2005/12/03/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Uluslararası kredi kartı dolandırıcılığı... 
</HEADLINE>
<TEXT>

     ABD, Çin, Japonya ve Avrupa ülkelerinin aralarında bulunduğu 13 ülkeden 55 kişiye ait kredi kartı bilgilerini elde ederek alışveriş yaptıkları ve para çektikleri öne sürülen uluslararası bağlantılı şebekenin 4 Türk elemanı, İzmir'de yakalandı. 
     Alınan bilgiye göre, bir istihbaratı değerlendiren Kaçakçılık ve Organize Suçlar Şube Müdürlüğü Mali Büro Amirliği dedektifleri, yabancı uyruklu kişilere ait kredi kartı bilgilerini kullanarak alışveriş yaptıkları ve nakit para çektikleri iddia edilen şebeke elemanlarını takibe aldı. 
     Polis ekiplerinin yaklaşık 1.5 ay süren çalışması sonucu, Karşıyaka'da kopyalanmış kredi kartıyla alışveriş yapan M.A 19 , O.A 24 , M.T. 23 ve F.D. 19 yakalandı. 
     Üzerinde ''Hüseyin İsker'' adına düzenlenmiş sahte sürücü belgesi bulunan M.A'nın, ''bilişim suçundan'' poliste kaydı bulunduğu bildirildi. 
     
     200 BİN KİŞİNİN KREDİ KARTI BİLGİSİ KAYITLI 
     Bu kişilerin ev, otomobil ve işyerlerinde yapılan aramalarda, ABD, Çin, Japonya, Finlandiya, Rusya, Avusturya, Hindistan, İsviçre, Polonya, Norveç, Brezilya, İngiltere ve İtalya vatandaşlarının kredi kartı bilgilerinin kopyalanmış olduğu 55 kredi kartı, ikisi dizüstü 3 bilgisayar, kredi kartı bilgilerinin kopyalanmasını sağlayan ''Encoder'' cihazı ve çok sayıda CD ele geçirildi. 
     CD'lerde yaklaşık 200 bin yabancı uyruklu kişinin kredi kartı bilgisinin kayıtlı olduğunun belirlendiği bildirildi. 
     Sorgulanan zanlıların, kopyalanmış kredi kartlarıyla yaklaşık 1 yıldır alışveriş yaptıkları, nakit para çektikleri, yaz aylarında sahil beldelerinde tatil yaptıklarının tespit edildiği belirtildi. 
     
     KREDİ KARTI BİLGİLERİ RUSYA'DAN 
     Şebeke elemanlarına, para limiti yüksek yabancı uyruklu kişilere ait kredi kartı bilgilerinin, şebekenin Rusya'daki elemanlarından gönderildiği, her kredi kartı bilgisi için Rus şebeke elemanlarına ortalama 5 bin dolar ödendiği kaydedildi. 
     Bugüne kadar yabancı uyruklu kişilere ait kredi kartlarıyla ne kadar alışveriş yaptıkları araştırılan zanlıların, bazı bankaların internet şifrelerini kırmak suretiyle de yabancı uyruklu kişilerin kredi kartı bilgilerini elde ettiklerinin belirlendiği bildirildi. 
     Şebeke elemanlarının, işlemlerinin ardından ''nitelikli dolandırıcılık'' suçundan adliyeye sevk edilecekleri belirtildi. 
     
</TEXT>
</DOC>
