<DOC>
<DOCNO> 406205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/yasam/axyas01.html </URL>
<DATE> 2005/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Birgül'ü oğlu değil, eşi öldürdü' iddiası 
</HEADLINE>
<TEXT>


Görgü tanığı, televizyona çıktığı için öldürülen Birgül I.'yı 14 yaşındaki oğlunun değil, eşi Mehmet Emin I.'nın vurduğunu öne sürdü 

İSMAİL GEZİCİ Elazığ DHA 

Yasemin Bozkurt'un Kanal D'ye hazırladığı "Kadının Penceresi" adlı programa eşinden habersiz çıktığı için oğlu R.I. 14 tarafından tabancayla vurularak öldürüldüğü iddia edilen Birgül I. ile ilgili davada sürpriz bir tanık ortaya çıktı. Tanık, "Birgül I., eşi Mehmet Emin I. tarafından vuruldu" dedi. 
Elazığ 1'inci Ağır Ceza Mahkemesi'ndeki duruşmada, Birgül I.'nın tutuklu eşi Mehmet Emin I., oğlu R.I. ile sanık avukatları hazır bulundu. 

Tanık 'Gördüm' dedi 
Duruşmaya müdahil olarak Birgül I.'nın kardeşi Hayati Bilen ve avukatı Naşide Sağlam katıldı. Tanık Sait Şimşekoğlu, Birgül I.'nın olay günü minibüs durağında beklediğini ve eşi Mehmet Emin I.'nın oraya gelerek tabancayla ateş ettiğini gördüğünü söyledi. Duruşma 30 Aralık'a ertelendi. 
Birgül I., 17 Mayıs'ta Elazığ'da tabancayla vurularak ağır yaralanmış, 13 Haziran'da hastanede ölmüştü. 




</TEXT>
</DOC>
