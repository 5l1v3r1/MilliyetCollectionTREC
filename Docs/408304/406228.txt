<DOC>
<DOCNO> 406228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/yazar/sazak.html </URL>
<DATE> 2005/12/24/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Korku salmak 
</HEADLINE>
<TEXT>


AB sürecinde inşa edilen 'demokratik hak ve özgürlük kuleleri'ni teker teker yıkıyor AKP iktidarı. 
Orhan Pamuk davasında 301. madde şoku atlatılmadan, Başbakan Erdoğan'ın çağrısıyla Ankara Cumhuriyet Başsavcılığı, Mustafa Koç'tan, Erdoğan Teziç'e, Özdemir Özok'tan Deniz Baykal'a uzanan yelpazede Van rektörüyle ilgili 'konuşan' herkes hakkında inceleme başlatıyor. 
Okuduğu şiir nedeniyle cezaevine düştüğü, siyasi haklarının kısıtlanması sonucu 2002 seçimlerine giremediği dönemde 'yargı bağımsızlığını' savunan, AB'yi kendi davasında suskun kalmakla suçlayan Erdoğan, bugün farklı bir profil çiziyor. Savcıları harekete geçirerek, üniversiteden yargıya, sivil toplumdan muhalefete AKP gibi düşünmeyen çevrelere gözdağı vermeye çalışıyor. 
Cem Boyner, Erdoğan'ın 'ruh halini' bizim de günlerdir yazmaya çalıştığımız şekilde yorumlamış "Başbakan bunalmış durumda. Ve tahammül sınırı çok aşağılara inmiş. Bir zamanların özgürlük şampiyonu, şimdi konuşanlara suç duyurusunda bulunarak korku salma ve özgürlükleri kısıtlama misyonunu üstlenmiş gibi gözüküyor. Çok üzülüyorum. Bu, Türkiye'ye yakışan bir tavır değil, hükümete de yakışmıyor. 
TÜSİAD nezdinde, Mustafa Koç'a yapılan suç duyurusu aslında şu anda düşüncelerini açıklamak isteyen herkese yapılan bir korku salma. Bir suç duyurusu yapıldıysa bu Mustafa Koç'un değil Ankara'nın ayıbı. Hükümet bu şekilde devam ederse müthiş yıpranacak." 
Başbakan Erdoğan, TÜSİAD Yüksek İstişare Konseyi Başkanı Mustafa Koç'u, Van Yüzüncü Yıl Üniversitesi Rektörü Prof. Yücel Aşkın'a uzun gözaltı süresince yapılanları 'reva görmediği' için 'Anayasa suçu' işlediği gerekçesiyle savcılara ihbar etti. 
İlginçtir. Siyasi iktidarın göreve çağırdığı savcılar ise iki aydır olayın dışındaydılar. Ne zaman ki Erdoğan sesini yükseltti, ertesi gün inceleme başlatıldı. Sadece bu durum bile, Yücel Aşkın'ın evine yaz boyunca yapılan baskınlara bir anlam kazandırmıyor mu 
24 saatte harekete geçen savcılar aynı sürati Van'daki iddianame hazırlanırken gösterebilseler, üniversitenin genel sekreter yardımcısı cezaevinde intihara sürüklenmezdi. 
Başbakan ve Adalet Bakanı'nın 'hukuk adına' aylarca kılları bile kıpırdamadı. 
Çarpıcı bir dayanışmayı da 'Koç'un sözlerinin altına imzamı atarım. Destek için gerekirse yürüyüş yaparız' diyen DİSK Başkanı Süleyman Çelebi sergiliyor. 
TÜSİAD, demokrasi meselesini 'borsa-istikrar' refleksinin önüne geçiriyor. DİSK ve TÜSİAD, demokrasi yolunda omuz omuza yürüyor. 
Bugünleri de görecek miydik 



</TEXT>
</DOC>
