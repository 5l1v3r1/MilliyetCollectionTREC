<DOC>
<DOCNO> 401431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sonspo13.html </URL>
<DATE> 2005/12/07/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Tigana'dan 8 futbolcuya özel çalışma 
</HEADLINE>
<TEXT>

     Beşiktaş, Galatasaray ile oynayacağı derbi maçın hazırlıklarını BJK Nevzat Demir Tesisleri'nde yaptığı antrenmanla sürdürdü. 
     Antalya'dan dönen teknik direktör Jean Tigana yönetiminde yapılan ve yaklaşık 2 saat süren antrenmanda, siyah-beyazlı futbolcular iki grup halinde çalıştı. 
     Kondisyon çalışmasının ardından, bir grup pas çalışması yaparken, diğer grup ise dar alanda sadece kafayla oynanabilen çift kale maç yaptı. 
     
     8 KİŞİYE ÖZEL ÇALIŞMA 
     Antrenman sonunda teknik direktör Tigana 8 futbolcusuna özel bir çalışma yaptırdı. 
     Alt sahaya geçen 8 futbolcu, kondisyoner Jean Charles Troubal eşliğinde istasyon çalışması yaptı. Bu çalışmaya İbrahim Toraman, İbrahim Akın, İbrahim Üzülmez, Çağdaş, Ali Tandoğan, Ahmed Hassan, Adem ve Mustafa katıldı. Sahaya konulan engellerden geçerek, deparlar atan futbolcuların, bu çalışmanın ardından bir hayli yoruldukları gözlendi. 
     
     OKAN, TAKIMDAN AYRI ÇALIŞTI 
     Sakatlığı süren Okan, takımdan ayrı fizyoterapist eşliğinde çalışırken, sakatlıkları süren Tayfur ve Ahmet Dursun antrenmana katılmadı. 
     Bu arada siyah-beyazlı futbolcu Güven Kocabal'ın mezun olduğu Plevne Lisesi'nden bir grup öğrenci de antrenmanı izledi. Öğrenciler antrenman sonrası Güven'e çiçek verirken, diğer futbolculardan da imza aldılar. 
     Siyah-beyazlılar bu akşam PAF takımıyla BJK Nevzat Demir Tesisleri'nde yapacağı maçla derbi maçı hazırlıklarını sürdürecek. 
     
</TEXT>
</DOC>
