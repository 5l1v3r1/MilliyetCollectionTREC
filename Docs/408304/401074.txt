<DOC>
<DOCNO> 401074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sonspo08.html </URL>
<DATE> 2005/12/06/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Oğuz Çetin Yıldız avına çıktık 
</HEADLINE>
<TEXT>

     
     Süleyman EKİN- Ozan BİLİR ANTALYA, DHA 
     
TÜRKİYE A Milli Takımı Antrenörü Oğuz Çetin, Türk futboluna yeni yetenekler kazandırmak amacıyla Antalya'da düzenledikleri uyum kampının genişletilerek devam edeceğini açıkladı. 
     Antalya'da bugün başlayan geniş tabanlı Türkiye A Milli Futbol takım kampının öğleden sonraki bölümünde futbolcular, antrenman ve iki takım halinde maç yaptı. Milli Takımlar Teknik Direktörü Fatih Terim'in rahatsız olduğu gerekçesiyle çıkmadığı antrenmanı yardımcıları Oğuz Çetin, Müfit Erkasap ve Ünal Karaman yönetti. Titanic Otel'in sahasında yapılan antrenman ve maçta futbolcuların hırsı dikkat çekti. 
     Antrenör Oğuz Çetin, maç esnasında basın mensuplarının sorularını yanıtladı. Çetin, Biz göreve geldiğimiz gün Fatih hoca kamuoyuna bir açıklamada bulunmuştu. Türk futbolunda yeni nesil oluşturmak, bunu ortaya çıkarmak tek amacımızdı. Bunun için de bir takım çalışmalara başladık. Dünya Kupası maçları sonucunda hemen kolları sıvadık ve 2008 ile 2010 hazırlıklarına başladık'' dedi. 
     Bugüne kadar takip ettikleri 1981- 86 doğumlular arasında yer alan kulüp futbolcularını ve halen Milli Takımlar bünyesinde bulunan futbolcularla birlikte Antalya'da uyum kampı düzenlediklerini de hatırlatan Oğuz Çetin, Kampın amacı, birbirimizi daha iyi tanımak, bütün milli takımlara yetenekli gençleri kazandırmak ve dolayısıyla onları A Milli takıma taşımaktır. Bu kamp sonunda daha çok kampımız olacak. Özellikle Ocak ayında Ümitler Turnuvası düzenleyerek Türkiye'den 13, yurtdışından ise 1 bölgeden, toplam 14 bölgeden gelecek 250- 300 futbolcu arkadaşla bir kamp daha yapacağız. Ardından, çalışmalarımıza Almanya'da devam edeceğiz. İstediğimiz tek şey, uzun zamandır özlediğimiz yeni gençleri, yeni nesilleri ortaya çıkarmaktır. Yeni gençlere fırsat tanımaktır. Yeni yıldızları keşfetmektir'' diye konuştu. 
     Futbolcular yarın saat 14.30'da Antalyaspor, 16.30'da ise Alanyaspor ile hazırlık maçı yapacak. Kamp 7 Aralık çarşamba günü sona erecek. 
     
</TEXT>
</DOC>
