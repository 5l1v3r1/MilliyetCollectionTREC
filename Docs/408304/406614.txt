<DOC>
<DOCNO> 406614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/yazar/ulagay.html </URL>
<DATE> 2005/12/26/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
TÜSİAD havlu atmadı 
</HEADLINE>
<TEXT>


Türkiye'de özel sektörün özel ağırlığı olan kesimini temsil eden TÜSİAD ile Başbakan Erdoğan arasındaki mesaj düellosunun sürmesini bekleyenler şimdilik düş kırıklığına uğramış olabilirler. Ancak bu, TÜSİAD'ın havlu attığı ve gündeme getirdiği konuları rafa kaldıracağı anlamına gelmiyor. 
Benim değerlendirmeme göre, TÜSİAD'ın niyeti zaten hır çıkarmak ve hükümete darbe vurmak değildi. Adalet ve Kalkınma Partisi AKP hükümetinin Türkiye'yi bir sıçrama noktasına getirdiği kabul eden TÜSİAD'ı kaygılandıran şey, hükümetin 3 Ekim sonrasında gündem oluşturmakta sıkıntıya düşmesi ve Türkiye'nin önceliklerini göz ardı eden bir kısır döngünün içine sürüklenmesi tehlikesiydi. Eğer Başbakan Erdoğan şimdiden seçime odaklanır ve kısa vadeli bir bakış açısıyla "bana seçimi TÜSİAD kazandırmaz" diyerek bildiğini okumaya devam ederse sanırım TÜSİAD da yeni uyarılar yapmaktan geri durmaz. 

TÜSİAD ne istiyor 
TÜSİAD Başkanı Ömer Sabancı'nın son Yüksek İstişare Konseyi toplantısında yaptığı konuşmada dile getirdiği sorunlar ve öncelikler şunlardı 
Avrupa kamuoyunda olumsuz bir imaj yaratarak, Türkiye'nin AB yolunda ilerlemesini zorlaştıran uygulamalardan kaçınılması.Demokrasinin evrensel ölçülere göre geliştirilmesi. Ekonomimizin cari açık dış açık üreten yapısının değiştirilmesi için bir strateji oluşturulması.İstihdama önemli katkı yapan KOBİ'lerin özel bir strateji çerçevesinde desteklenmesi ve geliştirilmesi.Bölgesel eşitsizlikleri gidermek amacıyla "Bölgesel Kalkınma Ajansları"nın devreye sokulması. 
Bunlar aslında iş leminin TÜSİAD dışındaki kesimleri tarafından da büyük ölçüde paylaşılan öncelikler. Örneğin Türk sanayinin ve özellikle KOBİ'lerin küresel rekabet ortamında ayakta kalmasını ve gelişmesini sağlayacak yönlendirici bir stratejinin gerekli olduğunu, sanayimizin geleceğiyle ilgili hemen herkes söylüyor. Sanayideki dönüşümün piyasanın sihirli elinin işlemesiyle kendiliğinden gerçekleşeceğine inanmış görünen hükümetin ise bu tür önerilere pek sıcak bakmadığı biliniyor. 
Ancak bu arada sanayinin ve ticaretin kimi sektörlerindeki erozyon da sürüyor ve ciddi yakınmalara yol açıyor. Başbakan'ın TÜSİAD'a yüklendiği TOBB toplantısında dile getirilen şik yetlerin hayli yoğun olduğu söyleniyor. Muharrem Sarıkaya, Sabah, 24.12.05 

AKP'nin önceliği 
Bugün gelinen noktada Başbakan Erdoğan'ın durumu nasıl değerlendireceği ve AKP'nin nasıl bir tercih yapacağı tercih belirleyici olacak gibi görünüyor. Eğer AKP şimdiden aklını seçime takar ve kısa vadede kendisine oy getireceğini sandığı bir gündeme odaklanırsa, gerek ülke içinde gerekse Avrupa'da gerilimli günler yaşanabilir. Bu gerilim ortamı ekonomideki gidişatı da olumsuz etkileyebilir ve bütün bunlar AKP'nin sandıkta umduğunu bulamamasına da yol açabilir. 
Eğer tersi olur ve AKP, şimdiden seçim sendromuna girmez ve kendi dışından gelen önerilere de kulak vererek uzlaşmacı ve tutarlı bir çizgi izlerse belki seçimde de daha iyi sonuçla çıkabilir. 
Bizimkisi hariçten gazel, top halkın nabzını tutan siyasetçide. 



</TEXT>
</DOC>
