<DOC>
<DOCNO> 402361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/son/sontur09.html </URL>
<DATE> 2005/12/10/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
"Omuz atma" kavgası 2 kişi yaralandı, 2 otomobil ve 1 ev de zarar gördü 
</HEADLINE>
<TEXT>

     Bursa’da iki grup arasında "omuz atma" yüzünden çıktığı öne sürülen silahlı kavgada, 2 kişi yaralandı, 2 otomobil ve 1 ev zarar gördü. 
     Alınan bilgiye göre, Küplüpınar Mahallesi Yeni Yalova Yolu’nda yürüyerek evlerine giden Cesur Torun 23 ve Kerim Özge 24 , Günaydın Sokak’tan geçerken kendilerine "omuz attıkları" gerekçesiyle Kemal Ç. 20 ve kimlikleri belirlenemeyen 2 arkadaşıyla tartışmaya başladılar. 
     Tartışmanın kavgaya dönüştüğü olayda, Kemal Ç’nin tabancayla ateş etmesi sonucu Cesur Torun sağ ayak bileğinden, Kerim Özge de sol bacağından yaralandı. Yaralı halde Küplüpınar Mahallesi’ndeki sokaklara girerek kaçmaya çalışan 2 gencin arkasından koşan Kemal Ç’nin, ateş etmeyi sürdürmesi sonucu kurşunların isabet ettiği Cengiz Yıldız’a ait 34 GFH 26 ve Metin Özibiş’e ait 16 BAF 18 plakalı park halindeki otomobillerle Mert Kayman’a ait ev zarar gördü. 
     Bu arada, ihbar üzerine olay yerine gelen polisin "dur" uyarısına ateşle karşılık veren Kemal Ç, tabancayla birlikte yakalandı. Olay yerinde çok sayıda boş kovan ele geçirildi. 
     Bursa Devlet Hastanesi’nde tedavi altına alınan yaralıların durumlarının iyi olduğu, kavgaya karışan iki kişinin belirlenmeye çalışıldığı bildirildi. 
     Olayla ilgili soruşturma sürüyor. 
     
</TEXT>
</DOC>
