<DOC>
<DOCNO> 408282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/son/sontur21.html </URL>
<DATE> 2005/12/31/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
'Garip Şeyler oluyor' ihbarı 
</HEADLINE>
<TEXT>

     Afyonkarahisar'ın Yeşilçiftlik beldesinde ''bir evde garip şeyler olduğu'' yönündeki ihbar üzerine polis, geceyarısı evdeki 15 kişiyi Sultandağı Emniyet Amirliği'ne götürerek, ifadelerine başvurdu. 
     Daha sonra bırakılan 15 kişi, ''ölen bir arkadaşları için mevlit okuttuklarını'' söylerken, CHP Afyonkarahisar Milletvekili Halil Ünlütepe ''evde tarikat toplantısı düzenlendiğini'' iddia etti. 
     Alınan bilgiye göre, Sultandağı ilçesi Yeşilçiftlik beldesinde bir vatandaşın, Belediye Başkanı Zekeriya Ölmez'e telefon ederek ''Komşumuzun evinde garip şeyler oluyor. Otomobiller gelip gidiyor. Hepsi de yabancı plaka. İlgilenir misiniz '' demesi üzerine, Ölmez, durumu Cumhuriyet Başsavcılığı'na bildirdi. 
     Savcılığın talimatı üzerine Kadir Ç.'nin evine giden ve güvenlik çemberi oluşturan polis, arama için hakimden gelecek izni beklerken, evdekiler de telefonla avukatlarını aradılar. 
     Avukatlarıyla beraber Sultandağı Emniyet Amirliği'nde götürülen 15 kişi, ifadelerine başvurulduktan sonra bırakıldı. İfadeleri alınan kişilerin ''ölen bir arkadaşları için mevlit okuttuklarını'' söyledikleri öğrenildi. 
     Yeşilçiftlik Belediye Başkanı Zekeriya Ölmez, kendisine gelen bir ihbarı savcılığa ve polise bildirerek görevini yaptığını belirtirken, ifadesi alınan şahıslar, Belediye Başkanı'nı ''haneye tecavüz etmekle'' suçladılar. 
     Sultandağı Cumhuriyet Başsavcısı Recep Altun, ''soruşturmanın polis tarafından sürdürüldüğünü'', şu aşamada henüz bir açıklama yapamayacağını söyledi. 
     Olayı yakından takip ettiklerini belirten CHP Milletvekili Ünlütepe ise ''evde tarikat toplantısı düzenlendiğini'' iddia ederek, ''Durumu bir soru önergesiyle Meclis gündemine getireceğim'' dedi. 
     Ünlütepe, ''İfadeleri alınanlar, arkadaşları için mevlit okuttuklarını iddia etmişler. Gecenin o saatinde mevlit olmayacağı gibi aralarında sadece birkaç tane belde sakini var. Mevlit okutan bir insan gelenek ve göreneklerimize göre önce komşusunu çağırır'' diye konuştu. 
     
</TEXT>
</DOC>
