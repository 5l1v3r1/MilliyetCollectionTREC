<DOC>
<DOCNO> 402856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sontur42.html </URL>
<DATE> 2005/12/12/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Antikacı havan topu mermisini ısıtınca patlama meydana geldi 
</HEADLINE>
<TEXT>

     Oyuncu Lale Mansur’un, abajuruna ayak yaptırmak için Fatih’teki bir antikacıya bıraktığı öne sürülen havan topu mermisinin ısıtılırken patlaması sonucu bir kişi gözünden yaralandı. 
     AA muhabirinin aldığı bilgiye göre, Horhor’daki Antikacılar Çarşısı’nda Mustafa Özkan’a ait işyerinde çalışan Salih Karataş’ın, abajura ayak yapmak için bir havan topu mermisini tüpte ısıttığı sırada patlama oldu. 
     Patlama sonucu gözüne isabet eden parçalarla yaralanan Karataş, Medical Park Hastanesi’ne kaldırılarak tedavi altına alındı. 
     İşyeri sahibi Mustafa Özkan, polise verdiği ifadede, 75 milimetre çapındaki havan topu mermisini birkaç gün önce oyuncu Lale Mansur’un bıraktığını ve abajuruna ayak yapılmasını istediğini, patlamanın da ısıtılan merminin içinde kalan baruttan kaynaklandığını sandığını söyledi. 
     
</TEXT>
</DOC>
