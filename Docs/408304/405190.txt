<DOC>
<DOCNO> 405190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/guncel/gun01.html </URL>
<DATE> 2005/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Soru da belli, yanıtı da 
</HEADLINE>
<TEXT>


Şemdinli'de tutuklanan astsubayların istihbarat notlarında, yakalanan PKK'lılara DEHAP ile örgüt bağlantısının sorulduğu ve önceden hazırlanan "matbu" yanıtın verilmesinin istendiği ortaya çıktı 

Gökçer Tahincioğlu - Ankara 

Şemdinli'de Umut Kitabevi'ne yönelik bombalı saldırının ardından tutuklanan astsubayların istihbarat notları, jandarmanın yakalanan PKK'lılara DEHAP'la örgüt bağlantısını özellikle sorduğu, bu soruya da önceden hazırlanan "matbu" bir yanıtın verilmesini istediğini ortaya koydu. 
Van Başsavcılığı'nca tutuklanan jandarma istihbarat astsubayları Ali Kaya ve Özcan İldeniz'in kayıp ajanda ve not defterleri önceki gün Şemdinli Araştırma Komisyonu'na gönderildi. 
Bir bölümü daha önce basına yansıyan ajandanın içinden, jandarmanın bölgede görev yapan çok sayıda personeline dağıttığı "yakalanan örgüt mensuplarına sorulacak sorular" formu da çıktı. Buna göre örgüt mensuplarına, "kamptaki çalışmalar, bölge sorumlusunun kim olduğu, bağlantıları kimin sağladığı, Hakk ri'deki örgüt mensubu sayısının kaç olduğu" gibi soruların yöneltilmesi istendi. 

İHD, DEHAP, Göç - Der 
Formun "Siyasi parti ve sivil toplum örgütleri" başlıklı bölümünde, örgüt mensuplarına "Siyasi partilerden size yardımcı olanlar kimler ", "Göç - Der ile terör örgütünün bağlantısı var mı ", "İHD ile terör örgütünün bağlantısı var mı " sorularının yöneltilmesi gerektiği belirtildi. Formun genelinde sadece yöneltilecek sorular yer alırken, siyasi partilerle ilgili bir bölüme, istenen yanıt da eklendi. Formda, "DEHAP'ın terör örgütü ile faaliyetleri nelerdir " sorusunun altına "DEHAP'ın örgütün partisi olduğu, Öcalan başta olmak üzere örgütün diğer yöneticilerinin verdiği talimatlar doğrultusunda hareket ettiği, bunların kendisine kampta örgüt mensuplarınca söylendiği" yanıtı yer aldı. Bu ifadeler, formun, örgüt mensubunun yanıtları için ayrılan bölümüne basıldı. 

DEHAP çadırı defterde 

Bir istihbarat notunda da, "1 Eylül, Barış Çadırı takip edilecek" ifadesi yer aldı. 1 Eylül Dünya Barış Günü'nde DEHAP'ın kurduğu Barış Çadırı'na bombalı saldırı düzenlenirken ajandadaki tarihlerden, notun saldırıdan önce mi, sonra mı yazıldığı anlaşılamadı. 
Şemdinli'de 1 Kasım'da bomba yüklü eski bir araçla düzenlenen saldırıdan bir süre önce de "Çalıntı ya da eski bir araçla saldırı düzenlenebilir" notu alındı. Saldırı önceden alınan istihbarata rağmen gerçekleştirildi. 


AB heyetinden inceleme 


AB Türkiye Temsilciliği ile İngiltere ve Almanya'nın Ankara büyükelçiliklerinde görevli 3 kişiden oluşan heyet, Şemdinli, Yüksekova ve Hakk ri'de dün incelemede bulundular. Heyet, bombalanan Umut Kitabevi'nin sahibi Seferi Yılmaz'ı da ziyaret etti. 



</TEXT>
</DOC>
