<DOC>
<DOCNO> 403962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sondun35.html </URL>
<DATE> 2005/12/16/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Iraklı direnişçiler Saldırılar sürecek 
</HEADLINE>
<TEXT>

     Iraklı direnişçilerle radikal dinci militanların, Amerikan askerleriyle Iraklı müttefiklerine yönelik saldırılara, seçim için verdikleri aradan sonra, kısa bir süre içinde devam edecekleri bildirildi. 
     Devrik lider Saddam Hüseyin döneminde, Baas partisine üye olan, Felluce'deki yerel direnişin liderlerinden 52 yaşındaki Ebu Musayir, silahlı mücadelelerine, işgal sürdüğü sürece devam edeceklerini söyledi. 
     Saldırılara, Sünni Arapların seçimlerde oy kullanabilmelerine olanak sağlamak amacıyla ara verdiklerini belirten Musayir, silahlı direnişi bırakıp mücadeleyi siyasi alanda sürdürme taraftarı olmadıklarını belirtti. 
     Daha önce Saddam'ın istihbarat servisinde görev yapanların bulunduğu Muhammed'in Ordusu adlı Iraklı grubun bir yetkilisi de bunun, kutsal savaş faaliyetlerini sona erdirdikleri anlamına gelmediğini söyledi. 
     Yetkili, ileriki günlerin, Amerikalılar ve Iraklı destekçileri için daha zor geçeceğine dair söz verdiklerini kaydetti. 
     İslam Ordusu'nun Ramadi'deki liderlerinden Ebu Katada da direnişin süreceğini söyleyerek, Amerikalılarla Iraklı dostlarından kurtulana kadar dinlenmeyeceklerini ifade etti. 
     Seçimlerde Sünni katılımın fazla olması, Iraklı ve Amerikalı yetkilileri, Sünni Arapların siyasete dahil olması ve direnişin zayıflaması açısından umutlandırmıştı. 
     Bu arada, Irak İçişleri Bakanlığı yakınına havan toplu saldırı düzenlendiği, saldırıda ölen ya da yaralanan olmadığı bildirildi. 
     Irak güvenlik kaynakları, Bakanlık binası yakınında havan topu mermilerinin patladığını belirtti. 
     Saldırının, çok sıkı güvenlik önlemlerinin alınması dolayısıyla önemli sayıda şiddet olayının kaydedilmediği seçimlerin ardından düzenlendiğine dikkat çekiliyor. 
     
</TEXT>
</DOC>
