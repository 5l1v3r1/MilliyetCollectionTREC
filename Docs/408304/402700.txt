<DOC>
<DOCNO> 402700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/soneko01.html </URL>
<DATE> 2005/12/12/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Hyundai, Bursa'da yatırım yapmak için arsa baktı 
</HEADLINE>
<TEXT>

     Türkiye'ye 1.2 milyar Avroluk yatırım yapmayı planlayan Güney Koreli otomobil üreticisi Hyundai yetkilileri, helikopterle Bursa'da incelemelerde bulundu. 
     Hyundai İcra Komitesi Başkanı Dong-Jin Kim, Hyundai Assan Yönetim Kurulu Başkanı Ali Kibar ve Hyundai Assan Yönetim Kurulu Başkan Yardımcısı H.S. Lhee'nin de aralarında bulunduğu 8 kişilik heyet, daha sonra Hyundai Şentürk Plaza'yı ziyaret etti. 
     Hyundai Assan Yönetim Kurulu Başkan Yardımcısı H.S. Lheem, ziyarette, Hyundai'nin yeni modeli Era'yı Bursa'da ilk satın alan Saim Kodalak'a, aracın anahtarını teslim etti, çeşitli hediyeler verdi. 
     Hyundai Assan Genel Müdürü Kurthan Tarakçıoğlu, gazetecilere yaptığı açıklamada, Hyundai Motor Company'nin fabrika yatırımını ya Türkiye'ye ya da Çek Cumhuriyeti'ne yapmayı planladığını belirterek, şunları söyledi 
     ''Bu fabrika ilk aşamada yıllık 300 bin, daha sonra ise 500 bin araç üretimi yapacak, 2 binin üzerinde istihdam sağlayacak. Çek Cumhuriyeti yatırım için başbakan düzeyinde Güney Kore'yi ziyaret etti. Şu anda Türkiye ile Çek Cumhuriyeti'nin şansı yüzde 50 yüzde 50. Türkiye, Hyundai Motor Company'nin yatırım yapmasını istiyorsa, bedelsiz arazi tahsisi ve vergi oranlarında indirim yapması gerekiyor.'' Heyetin, otomotiv potansiyelini görmek için Bursa'ya geldiğini ifade eden Tarakçıoğlu, ''Türkiye'ye yatırım kararı çıkarsa, fabrika büyük ihtimalle Trakya'ya kurulacak. Bu fabrikayla, Avrupa pazarı odaklı ihracat amaçlanıyor'' dedi. 
     Tarakçıoğlu, Hyundai'nin geçen yıl yüzde 9.3 olan Türkiye'deki pazar payının, bu yıl yüzde 10.5'e çıkacağını sözlerine ekledi. 
     Heyet, daha sonra helikopterle İstanbul'a gitti. 
     
</TEXT>
</DOC>
