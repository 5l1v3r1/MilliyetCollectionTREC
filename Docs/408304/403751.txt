<DOC>
<DOCNO> 403751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sonspo16.html </URL>
<DATE> 2005/12/15/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Cavcav'dan Fenerbahçe'ye kınama 
</HEADLINE>
<TEXT>

     Gençlerbirliği Kulübü Başkanı İlhan Cavcav, Kulüplerbirliği Başkanlığına seçilen Galatasaray Kulübü Başkanı Özhan Canaydın'a her konuda destek olacaklarını söyledi. 
     İlhan Cavcav, Kulüplerbirliği Vakfı'nın, kulüplerin sıkıntılarını ve dertlerini çözmek, havuzdan alınan pay haksızlıklarının ortadan kaldırılması amacıyla oluşturulmuş bir birlik olduğunu belirterek, şunları söyledi 
     ''Kulüplerbirliği Vakfı Başkanlığı'na Özhan Canaydın'ın seçilmesinden sonra kamuoyunda, bu vakfın 3 büyük kulübe karşı oluşturulmuş bir birlik olduğu yönünde yanlış bir kanı oluştu. Oysa, bu vakfı kuruş amacımız 18 kulübümüzü de içine alacak şekilde, kulüplerimizin sıkıntılarını ve dertlerini Futbol Federasyonu ile paylaşmak ve havuzdan gelecek paranın kulüpler arasında eşit bir şekilde dağılımını sağlamaktır. Tabi bu 18 kulübümüz içerisinde Fenerbahçe, Galatasaray ve Beşiktaş gibi güzide kulüplerimizde mevcuttur.'' Gençlerbirliği Başkanı Cavcav, Kulüplerbirliği'nde alınan kararlara başkanın özel bir etkisi olmayacağını ifade ederek, ''Kulüplerbirliği başkanı kim olursa olsun, orada alınan kararlar yönetimin aldığı kararlardır. Dolayısıyla başkan da, bu kararlara uymak ve uygulamak zorundadır. Şayet, kulüplerbirliği kamuoyunda duyulan endişeyi yansıtacak tarzda sadece 3 büyük kulübün haklarını savunmaya kalkarsa, o zaman gerekeni yaparız. Şimdilik böyle bir durum olmadığı için birliğin başkanı sayın Özhan Canaydın'a elimizden gelen desteği vereceğiz'' diye konuştu. 
     
     CAVCAV'DAN FB'YE KINAMA 
     İlhan Cavcav, Fenerbahçe Kulübü Başkanı Aziz Yıldırım'ın, Kulüplerbirliği toplantılarına katılmayacağı yönünde gönderdiği faksla ilgili olarakta, şunları söyledi 
     ''Kulüplerbirliği Vakfı, ne sadece Gençlerbirliği'ni ne de, diğer 17 kulübümüzü savunmak için kurulmuş bir birlik değildir. 18 kulübümüzü de kapsayacak biçimde her türlü sorun ve probleme birlik bünyesinde çözüm üretmek amacıyla oluşturulmuş bir birliktir. Bu nedenle Fenerbahçe Kulübü Başkanı'nın kendisini bu birliğin üzerinde görerek, toplantılara katılmayacağını bildirmesini kınıyorum. İlk yapılacak toplantıda da, konuyu gündeme getireceğim.'' 
     
</TEXT>
</DOC>
