<DOC>
<DOCNO> 400903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/spor/spo08.html </URL>
<DATE> 2005/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Nowitzki Türkiye hak etti 
</HEADLINE>
<TEXT>


NBA'de forma giyen yabancılar arasında hem sergilediği performans ve hem de karakteriyle ön plana çıkan Alman yıldız Dirk Nowitzki, "Türkiye gibi kaliteli bir takım Dünya Şampiyonası'nda zaten olmalıydı" dedi 

CÜNEYT ŞENGÜL 


NBA'de Dallas Mavericks takımında forma giyen Alman Milli Takımı'nın yaşayan efsanesi Dirk Nowitzki, Türkiye'nin Dünya Şampiyonası'na katılacak olmasına çok sevindiğini belirterek, "Türkiye bunu hak etti" dedi. 
NBA'in en sevilen yabancı oyuncularının başında gelen, hemen her maçta takımı Dallas Mavericks'i sırtlayan yıldız oyuncu, "Türkiye, kadrosunda yer alan yıldızlarıyla çok güçlü bir ekip. FIBA'nın tercihinde bunun da haklı bir biçimde önemli rol oynadığını sanıyorum" diye konuştu. 
Dallas Mavericks ile San Antonio Spurs arasındaki maçı NIKE firmasının davetlisi olarak izleyen tek Türk temsilcisi Milliyet'in sorularını yanıtlayan Nowitzki, "Türk basketbolu çok büyük yıldızlara sahip. Özellikle İbrahim Kutluay'ın son derece etkili şutları var. Karşılıklı oynadığımız her maçta dişe diş mücadele ediyorlar. Japonya'da şampiyonaya renk katacaklarından eminim. Efes Pilsen'in Avrupa'da en istikrarlı takımlardan birine sahip olduğunu biliyorum. Hidayet Türkoğlu benim buradaki en iyi arkadaşlarımdan biri. Her fırsatta biraraya geliyoruz. Mehmet Okur sezona çok iyi başladı, bu sezon ne kadar iyi ve sıradışı oyuncu olduğunu gösterecek" dedi. Gelecekte Avrupalı oyuncuların NBA'de daha da söz sahibi olacağına inandığını belirten Alman oyuncu şunları söyledi 

Sessiz lider 
"NBA'de oynamak her basketbolcunun hayalidir. Basketbol gitgide yayılıyor. Şu anda Dallas Mavericks'de iki Kongolu oyuncu var. Özellikle Çin'de büyük bir patlama var. Geleceğin yıldızı tabii ki LeBron James olacak. Ancak ondan sonraki kuşaklarda süper starlar Avrupa'dan ve Çin'den çıkabilir. 
Ben Dallas takımının içinde sessiz liderlerden biriyim. Maç öncesinde herkesi karşısına alıp nutuklar atan oyunculardan değilim, öyle olmaya da çalışmıyorum. Sadece maça çıkıp elimden gelenin en iyisini yapmaya çalışıyorum. Bu sene şampiyonluğu kazanacak güçteyiz. Steve Nash'in takımdan ayrılması çok büyük kayıp oldu. Fakat artık bu tip şeyler geçmişte kaldı. H l en güçlü adayın biz olduğuna inanıyorum" dedi. 


</TEXT>
</DOC>
