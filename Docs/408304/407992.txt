<DOC>
<DOCNO> 407992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sonsiy13.html </URL>
<DATE> 2005/12/30/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Erdoğan, sabah saatlerinde partililerle bir araya geldi 
</HEADLINE>
<TEXT>

     
     Kenan Gürbüz bildiriyor 
     
AK Parti Genel Başkanı ve Başbakan Recep Tayyip Erdoğan, Muğla’nın Ula İlçesi’ne bağlı Akyaka Beldesi’nde kaldığı butik otelde, sabah saatlerinde partililerle bir araya geldi. 
     Başbakan Erdoğan, eşi Emine Erdoğan, Devlet Bakanı ve Başmüzakereci Ali Babacan ve eşi Zeynep Babacan’la birlikte gece geldiği Akyaka Beldesi’nde bir butik otele yerleşti. 
     Yeni yıla Akyaka’da girecek olan Başbakan Erdoğan’ın kaldığı otele, sabah saatlerinde Denizli, Aydın ve Muğla AK Parti teşkilatlarına mensup çok sayıda partili geldi. Erdoğan ve Babacan’ın bir süre otelde partililerle görüştüğü bildirildi. Görüşmenin ardından partililerin bir kısmı otelde kalırken, diğerleri buradan ayrıldı. 
     Başbakan Erdoğan’ın kaldığı otelin giriş ve çıkışlarında jandarma ekipleri ve Başbakanlık korumaları tarafından sıkı güvenlik önlemleri alındı. Başbakan Erdoğan’ın kaldığı otelin yakınlarından Ören Beldesi’ne giden tali yolda da önlem alan güvenlik görevlileri, araç giriş ve çıkışına izin vermiyor. Otele giriş yapan araçlar da jandarma ve korumalar tarafından titiz bir şekilde aranıyor. 
     
     GAZETECİLER VE GÜVENLİK GÖREVLİLERİNE ÇAY SERVİSİ... 
     Başbakan’ı izlemek üzere Akyaka’ya gelen basın mensuplarının otele yaklaşmalarına da izin verilmiyor. Geceden bu yana otelin önünde bekleyen gazetecilere ve güvenlik görevlilerine, Başbakan Erdoğan’ın talimatıyla otel personeli tarafından çay servisi yapıldı. 
     Başbakan Erdoğan’ın yeni yıl tatilini geçireceği Akyaka Beldesi, Gökova Körfezi’nde bulunuyor. Beldenin yaz aylarında nüfusu 10 bini bulurken, nüfus kış aylarında 2 bine kadar düşüyor. Akyaka Beldesi’nden yaz mevsiminde Gökova Körfezi’ne mavi turlar düzenleniyor. 
     Başbakan Erdoğan’ın kaldığı, yaklaşık 10 yıl önce yapılan, çevresi ormanla kaplı otelin, Gökova Körfezi’nde güneşin doğuşu ve batışının en iyi izlenebildiği bir noktada bulunduğu kaydedildi. 
     Başbakan Erdoğan ve Babacan’ın yeni yıla Akyaka’da gireceğini gazetecilerden öğrenen belde sakinleri, bu durumdan duydukları memnuniyeti dile getirdiler. 
     
</TEXT>
</DOC>
