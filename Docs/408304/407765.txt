<DOC>
<DOCNO> 407765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sonyas07.html </URL>
<DATE> 2005/12/29/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Penis boyunda ilk 3 sırayı Avrupalılar aldı, Türkler ’ortalama’ çıktı 
</HEADLINE>
<TEXT>

     MEHMET ÇİFTÇİ İspanya DHA 

      DÜNYANIN çeşitli ülkelerinde yapılan bir araştırmanın sonuçlarına göre, erkeklik organı boyutları konusunda ilk 3 sıraya Avrupalılar yerleşti. Hindistan ve Güney Koreli erkekler penis boyunda sonuncu olurken, Türklerin ise ’ortalamanın ne altında, ne de üstünde’ yer aldığı ortaya çıktı. 
     Dünyaca ünlü Ürolog Dr. Eduardo Gomez de Diego’nun sahibi olduğu Andromedical şirketi tarafından dünyanın çeşitli ülkelerinde 2 bin kişi üzerinde yapılan bilimsel araştırmada, dünyada penis boyunun ülkeden ülkeye 7 santimetreye yakın fark gösterdiği belirlendi. 
     Cinsel organlarının boyutu bakımından Fransız erkeklerin 16 santimetreyle başı çektiği kaydedilen araştırmada, İtalyanlar 15 santimetreyle 2’nciliğe, Almanlar ise 14.4 santimetreyle 3’üncülüğe yerleşti. Araştırmaya göre bu alanda dünya ortalaması ise 14 santimetre. Türkiye ve İspanya’nın başı çektiği bu ortalamaya Balkan ülkeleri de giriyor. 
     
     PENİS BOYUNU 3 İLA 5 SANTİMETRE KADAR UZATMAK MÜMKÜN 

     Andromedical şirketinin yaptığı araştırmada penis uzunluğunda Avrupa kıtası, Amerika kıtasına ’fark atıyor’. Avrupalı erkeklerde penis uzunluğu ortalaması 16 santimetreyi bulurken, bu oran ABD’nin başı çektiği kıtada ancak 12.9 santimetreye kadar çıkabiliyor. ABD’yi 12.7 santimetre ile Venezuela ve 12.4 santimetre ile Brezilya izliyor. 
     Penis boyunda en düşük ortalama ise Asya’da görüldü. Bu kıtadaki en kısa penisli erkekler 9.2 santimetre ile Güney Kore’de bulunuyor. Hintliler ise dünyadaki en kısa penis unvanında 10.2 santimetre ile ikinciliği almış durumdalar. 
     Bu arada araştırmayı yapan şirket ayrıca, penisin 3 ila 5 santimetre arasında uzatmanın artık olağan bir klinik müdahaleyle mümkün olduğunu açıkladı. Andromedical şirketine göre penis boyunu uzatmak isteyen erkeklerde yüzde 97 oranında başarı elde edilebiliyor. 
     
</TEXT>
</DOC>
