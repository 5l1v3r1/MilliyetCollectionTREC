<DOC>
<DOCNO> 400384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/spor/aspo.html </URL>
<DATE> 2005/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan joker çekti 
</HEADLINE>
<TEXT>


Cim-Bom, Ankaraspor önünde Murat'ın golüyle geriye düştü. Ancak hem beraberliği sağlayan, hem de Necati'ye asist yapan küskün golcüsü ile güldü. Fenerbahçe'nin puan kaybettiği haftada fire vermeyerek iddiasını sürdürdü 

Erhan Telli 


Maç başlarken Ümit Karan'ı ilk 11'de, Hakan Şükür'ü de yedek kulübesinde görmek bizim için hiç de sürpriz olmadı. Bu değişiklik ancak Eric Gerets gibi "disiplin abidesi " bir teknik direktörden beklenebilirdi... Fenerbahçe gibi kritik bir derbi maçında en çok gol atan oyuncusunu yedek kulübesine hapseden, sonra aynı silahına ceza alma pahasına "Ben joker değilim" açıklamasının ertesi haftası forma veren, daha önce taraftarın zoruyla sahaya sürdüğü Ayhan'ı, iyi oynamasına rağmen ertesi haftalarda yine kesen, sonra da Ankara'da yeni bir yıldız keşfetmişçesine kendisine 11'de sahaya süren bir hocadan, yani Gerets'ten... Ve nedendir bilinmez , daha önce 18 kişilik maç kadrosunda bile görmeye tahammül edilmeyen Volkan ve Aykut'u da gördük haftalar sonra. Bunlar da şaşırtmadı bizi. Şimdi merak ediyoruz, bu oyuncular daha önceleri nerelerdeydi 
Ankaraspor deplasmanında kendine göre radikal devrimler yapan Gerets'in sistem adına değiştirdiği ne vardı, tartışılır. Ancak bu değişikliklerin haftalar sonra forma şansı yakalamış bazı oyuncuları fişeklediği de bir gerçek. Oyunun ilk 10 dakikasında ev sahibi ekibe karşı üstünlüğünü hissettiren Galatasaray, yediği gole kadar da pozisyon zenginliği açısından doyurucu bir futbol sergilemese de, kalesinde rahatsız edici bir durum da yaşamadı. 
27'de Fırat Aydınus, Ergün ile ikili mücadeleye giren Jaba'nın kendisini yere bırakmasına penaltıyı çalınca, oyunun rengi değişti. 29'da topun başına geçen sambacının vuruşu Mondragon'a takıldı. Ancak Murat Erdoğan, dönen topu kafayla ağlara gönderip, takımını 1-0 öne geçirdi. Yediği şok golün ardından toparlanan sarı-kırmızılı ekip, 36'da joker olmadığını ispatlayan Ümit Karan'la beraberliği yakaladı. Ayhan'ın ceza alanına kestiği topta, Necati'den seken topu uzaklaştırmak isteyen rakip defansın vuruşu tekrar Necati'nin omuzundan yükseklik kazandı. Topu takip eden Ümit, kafayla skoru eşitledi. Devrenin bu sonuçla bitmesi beklenirken, uzatma dakikasında adeta kalesinde kilitlenen Ankaraspor bu hatanın faturasını ağır ödedi. 45 1'de Ümit'in pasıyla rakip savunma arasında topla buluşan Necati, dönerek şık bir vuruşla topu ağlara gönderdi. 
Soyunma odasına büyük bir moralle giden Galatasaray, ikinci yarıda sadece uzatmalarda zorlandı. 51'de en ciddi gol pozisyonunu Ayhan'ın sol kanattan yaptığı ortaya bekletmeden vuran Iliç'in direkten dönen şutuyla yaşadı. Oyunu forse eden ve skora razı bir görüntü çizen sarı - kırmızılı takımın hesapları 77'de gereksiz yere kırmızı kart gören Tomas'la sekteye uğradı. Faul verilmemesine tükürerek tepki gösteren Tomas, Aydınus tarafından fena sobelendi. 
Belçikalı hoca, Fenerbahçe yenilgisinin faturasını kestiği Hakan Şükür'ü "lütfen" dercesine 85'te Necati'nin yerine sahaya sürdü. Oyuna girer girmez Hakan'ı düşüren Ramazan, ikinci sarı kartını alınca, sahadaki oyuncu sayısı da eşitlendi. 90 4'te Musa'nın ortasında Batak'ın kafa vuruşunu Mondragon son anda önleyerek, günün yıldızı oldu. 

YILDIZ TABLOSU 

NECMİ KEPÇETUTAN 

ANKARASPOR 1 Jerviç 5 5 Ramazan 5 4 Ahmet Yıldırım 5 15 Savaş 6 21 Emre Dk. 78 5 3 Batak 5 6 Musa 5 8 Mustafa Sarp 5 11 Tita Dk. 55 5 50 Hürriyet 6 10 Murat Erdoğan 6 7 Erman Dk. 65 5 9 Jaba 5 20 Ersen Martin 5 

YEDEKLER 
81 Mehmet Ali, 22 Hasan Yiğit, 35 Şenol, 77 Molnar 

GALATASARAY 1 Mondragon 7 33 Uğur 6 4 Song 6 2 Tomas 5 67 Ergün 6 55 Sabri 7 22 İliç 6 7 Saidou 6 18 Ayhan 6 20 Volkan Dk. 80 5 10 Necati 7 9 Hakan Şükür Dk. 85 99 Ümit Karan 7 6 Yalçın Dk. 78 5 

YEDEKLER 
12 Aykut, 25 Ferhat, 
58 Hasan Kabze, 8 Heinz, 

HAKEMLER 
Fırat Aydınus, Şahan Yılmaz, Serkan Gencerler 

GOLLER 
Murat Erdoğan Dk. 29 , Ümit Karan Dk. 36 , Necati Dk. 45 1 

SARI KARTLAR 
Hürriyet Ankaraspor , Mondragon, Ayhan, Sabri, Ümit Karan, Uğur Galatasaray 

KIRMIZI KARTLAR 
Tomas Dk. 77 Galatasaray , Ramazan Dk. 87 Ankaraspor 

PAF LİGİ 
Ankaraspor-Galatasaray 2-2 

Hakan'ı pas geçti 

Galatasaray'ın formsuz golcüsü Hakan Şükür beklendiği gibi yedek soyundu. Teknik Direktör Eric Gerets hafta arası yapılan taktik çalışmalarında yedek oyuncularla çalıştırdığı Hakan'ı kulübeye çekerken, Fenerbahçe derbisi ardından ayrılık resti çeken Ümit Karan'ı ilk 11'de sahaya sürdü. 85. dakikada Necati'nin yerine oyuna giren Hakan, ligde son olarak ikinci haftada Ankaragücü ile Başkent'te oynanan maçta kulak iltihabı yüzünden yedek soyunmuştu. Tecrübeli forvet, Tromso ile İstanbul'da oynanan rövanş mücadelesinde de oyuna sonradan girmişti. Karşılaşmanın 35. dakikasında skoru eşitleyen Ümit Karan, kulübeye koşarak gol sevincini yedek bekleyen Volkan'la paylaştı. Ümit'in bu sırada kendisini alkışlayan Hakan Şükür'ü "pas" geçmesi dikkat çekti. Aslan'da Ayhan bu sezon ilk kez 11'de oynarken, Yalçın da ilk defa forma giydi. 

Stjepan Tomas devreyi kapadı 

Galatasaray kritik sınavdan galibiyetle ayrılarak lider Fenerbahçe ile arasındaki puan farkını 4'e düşürürken defansının belkemiği Stjepan Tomas'ı kayıp verdi. Mücadelenin 77. dakikasında Ersen Martin ile hava topuna çıkan Hırvat futbolcu, hakem Fırat Aydınus'un hemen ardından Song'a yapılan müdahaleye de faul düdüğü çalmaması üzerine çılgına döndü. Orta sahaya doğru koşan Aydınus'a uzak mesafeden tüküren Tomas doğrudan kırmızı kartla atıldı. Asgari 2 maç ceza alması beklenen tecrübeli futbolcu, Galatasaray'ın ligde ilk yarının son 2 haftasında Beşiktaş ve Kayserispor'la D oynayacağı karşılaşmalarda forma giyemeyecek. Bu arada Teknik Direktör Gerets, acemice oyundan atılan Tomas'a maçtan sonra büyük tepki gösterdi. 

Maçın hakemi 
Sınıfta kaldı 

Fırat Aydınus için 90 dakika olumlu geçmedi. Murat Erdoğan'ın kendisini bırakmasını süzemeyince, Mondragon'a haksız bir sarı kart verdi. Ardından kontrolü iyice kaybedip, Jaba'nın da benzer bir hareketle düşmesine penaltı çaldı. Taç ve kornerlerde bile yanlış kararlar verdi. Kısacası kötü bir yönetim gösterdi. 


</TEXT>
</DOC>
