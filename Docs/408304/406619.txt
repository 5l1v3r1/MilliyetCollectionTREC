<DOC>
<DOCNO> 406619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sondun04.html </URL>
<DATE> 2005/12/26/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Çin'de noel eğlencesi faciaya dönüştü, barda 26 kişi öldü 
</HEADLINE>
<TEXT>

     Çin'in güneyindeki Conşan şehrinde, bir barda çıkan yangında 26 kişi öldü. 
     Yeni Çin Haber Ajansı'nın bildirdiğine göre, Guangdong eyaletine bağlı Conşan şehrindeki barda dün gece çıkan yangında 8 kişi de yaralandı. 
     Yerel yetkililer, bir lokantanın içinde bulunan barın çalışma ruhsatı olmadığını ileri sürdüler. 
     Hong Kong televizyonuna konuşan görgü tanıkları, yangının çıkmasından önce bir patlama sesi duyduklarını ve barın Noel kutlamalarından dolayı çok kalabalık olabileceğini belirttiler. Barın sahibinin gözaltına alındığı ve yangınla ilgili soruşturmanın başlatıldığı bildirildi. 
     2000 yılında Luoyang şehrindeki bir diskotekte çıkan yangında, bayramı kutlayan 309 kişi ölmüştü. Bu olayla ilgili olarak 23 kişiye 13 yıla varan hapis cezaları verildi. 
     Çin'de alış veriş merkezi ve sinema gibi kamuya açık yerlerde, zaman zaman güvenlik koşullarının yetersizliğinden dolayı yangınlar çıktı. 
     Geçen ay ülkenin kuzeydoğusundaki Liaoyuan şehrinde bir hastanede elektrik sistemindeki arızadan dolayı çıkan yangında 39 kişi öldü, bazı hastalarsa dördüncü kattan atlamak zorunda kaldı. 
     
</TEXT>
</DOC>
