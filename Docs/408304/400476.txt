<DOC>
<DOCNO> 400476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/sonsiy07.html </URL>
<DATE> 2005/12/04/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
AKP'li Ergin Suni gündemler bizi yolumuzdan alıkoyamaz 
</HEADLINE>
<TEXT>

     AK Parti Grup Başkanvekili Sadullah Ergin, ''Suni gündemler bizi yolumuzdan alıkoyamaz'' dedi. 
     Ergin, Antakya Belediyesi Meclis Salonu'nda düzenlenen il şurası toplantısında yaptığı konuşmada, 20 yıl sonrasına kredi veren banka ve finans kurumlarına sahip, iç barışı ve dayanışmayı sağlamış, dış dünyada istikrar sahibi bir Türkiye olduğunu söyledi. 
     Türkiye ne zaman ayakları üzerinde dursa birtakım suni gündemlerin ortaya atıldığını belirten Ergin, şöyle konuştu 
     ''60-70'li yıllarda öğrenci çatışmaları, 70-80'li yıllarda sağ-sol çatışmaları, 80'den sonra Ermeni ASALA saldırıları, ondan sonra da PKK terör örgütünün harekete geçmesi bir tesadüf müdür Türkiye, konumu itibariyle bir potansiyeldir. Son 3 yılda bu potansiyeli iyi kullanmaya başladı. Ancak bunu engellemek için birtakım çevreler harekete geçti. 
     Başbakanımızın dediği gibi 'Orta sahada top dolaştırarak maç oynanmaz', dünya üzerinde daha büyük olma yolunda hakem hatalarına atıfta bulunma mazeretimiz yok. Şikayetle zaman geçiremeyiz. Maçta yanlış yapan hakemi yenip bölgenin yıldızı olacağız. Şemdinli, ulema, suni gündemler. Bu meseleler bizi yolumuzdan döndüremez. Daha zengin, daha mutlu bir ülke yaratma sevdamızdan bizi kimse alıkoyamaz.'' Toplantının divan başkanlığını yapan AK Parti Kocaeli Milletvekili Muzaffer Baştopçu ise sık sık gündeme gelen erken seçim söylentilerine dikkat çekerek, seçimin zamanında yapılacağını söyledi. 
     Hatay Milletvekili Mehmet Soydan da Türkiye'de terör sorununa karşı duruşlarının net olduğunu belirterek, ''İçeriden olsun, dışarıdan olsun her türlü teröre karşıyız. Ülkedeki huzuru ve güveni bozmak isteyenler, bu yolla siyaset yapmak isteyenler var'' dedi. 
     Terör konusunda siyasi rant kazanmak isteyenler bulunduğunu ifade eden Soydan, şöyle konuştu 
     ''Türk milleti bunlara prim vermeyecek. Başbakan'ın söylemlerinden içki yasağı, AİHM kararına yönelik açıklamaları nerelere çekildi, sanki laik devletle problem var gibi sunuldu. Anayasanın belediyelere verdiği görevlere var, bunlar başka türlü anlatılıyor, tüm ülkede içki yasağı oluyor gibi sunuluyor. Her insanın, her toplumun, kendi yaşam biçimlerini icrada belli hakları vardır. Toplumun korunması ilkeleri doğrultusunda bunları saptırarak AK Parti'yi millete karşı farklı göstermek isteyenler var.'' Toplantıya AK Partili il genel meclis üyeleri, belediye meclis üyeleri, ilçe ve belde belediye başkanları ile diğer partililer katıldı. 
     
</TEXT>
</DOC>
