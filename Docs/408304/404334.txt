<DOC>
<DOCNO> 404334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sonspo28.html </URL>
<DATE> 2005/12/17/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Fenerbahçeli Anelka, kupa maçında da yok 
</HEADLINE>
<TEXT>

     Fenerbahçe'nin Fransız futbolcusu Nicolas Anelka'nın, sakatlığı nedeniyle takımının ilk yarıdaki son 2 resmi maçında da oynayamayacağı açıklandı. 
     Fenerbahçe Kulübü'nün resmi internet sitesinden yapılan açıklamada, yoğun tedaviye karşın, sağlık kurulunun yaptığı incelemeler sonucunda Anelka'nın Turkcell Süper Ligi ilk yarısının son maçı olan bu akşamki Denizlispor ve Fortis Türkiye Kupası'nda Gaziantepspor ile 21 Aralık Çarşamba günü yapılacak maçlarda forma giyemeyeceği belirtildi. 
     Anelka'nın 19 Aralık Pazartesi günü tedavi için Fransa'ya gideceği ve burada sarı-lacivertli takımın sağlık kurulunun da katılacağı bir tedavi süreci geçireceği kaydedildi. 
     Fransız futbolcunun, ikinci yarı kampında takıma katılacağı da vurgulandı. 
     
</TEXT>
</DOC>
