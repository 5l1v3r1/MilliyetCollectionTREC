<DOC>
<DOCNO> 402780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sonspo05.html </URL>
<DATE> 2005/12/12/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Nihat ve Yıldıray daha ne yapsın 
</HEADLINE>
<TEXT>

     Milli yıldız üst üste 3. haftayı da boş geçmedi. Yıldıray Baştürk'ün golü Hertha Berlin'e yetmedi ve Hamburg sahadan 2-1 galip ayrıldı. 
     
     Marcelinho atıldı 

     Alman Ligi'nde Yıldıray Baştürk'ün forma giydiği Hertha Berlin'in inişli-çıkışlı grafiği devam ediyor... Mavi-Beyazlılar deplasmanda lig ikincisi Hamburg'a 2-1 yenildi. İlk 8 dakika içinde Burik'in kendi kalesine ve Mahdavikia'nın penaltıdan attığı gollerle 2-0 yenik duruma düşen konuk ekip, 52'de Marcelinho'nun atılmasıyla 10 kişi kaldı. Yıldıray Baştürk'ün 76. dakikadaki golü farkı bire indirdi ama maç bu sonuçla bitti. Milli yıldız, Bundesliga'da üst üste 3. golünü kaydetti. 
     
     Hamit’in yüzü güldü 

     Yükselen formuyla dikkat çeken Schalke, Auf Arena'da Mainz'i 1-0 yenip, ard arda 3. galibiyetini elde etti. Kobiashvili'nin penaltı kaçırdığı maçta ev sahibini Bordon'un golü zafere taşıdı. Schalke bu galibiyetle Milan mağlubiyetinin moral bozukluğunu da üstünden attı. Hamit 87 dakika görev aldı. Nuri Şahin'in 90 dakika forma giydiği karşılaşmada ise Dortmund deplasmanda Frankfurt'a 2-0 kaybetti. Lider Bayern Münih bugün Allianz Arena'da Halil Altıntoplu Kaiserslautern'i ağırlayacak. 
     
     Nihat attı ama... 

     İspanya La Liga'da ise temsilcimiz Nihat Kahveci, Villerreal karşısında takımı Real Sociedad'ı 5. dakikada 1-0 öne geçirdi ancak Bask ekibi maçtan 3-1 mağlup ayrıldı. 
     Şampiyonlar Ligi'nde gösterdiği performansla adından söz ettiren Villerreal, La Liga'da da yoluna devam ediyor. Nihat'lı Real Sociedad'a konuk olan Villerreal, milli yıldızımızın 5. dakikadaki golüne Guayre 2 ve Riquelme ile yanıt verdi ve sahadan 3-1'lik galibiyetle ayrıldı. 

     
</TEXT>
</DOC>
