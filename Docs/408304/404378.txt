<DOC>
<DOCNO> 404378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sonyas01.html </URL>
<DATE> 2005/12/17/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
İngilizler "tam yüz nakli"ne hazırlanıyor... 
</HEADLINE>
<TEXT>

     LONDRA, DHA 

      FRANSA’da 38 yaşındaki Isabelle Dinoire’a yapılan ilk kısmi yüz naklinin ardından İngiliz bilim adamları da dünyanın ilk ’tam yüz nakli’ni gerçekleştirmek için kolları sıvadı. 
     Yüzü köpeği tarafından parçalanan Dinoire’a 50 kişilik Fransız ekibi tarafından burun, dudak ve çene nakli yapılmıştı. İngiltere’nin başkenti Londra’daki Royal Free Hospital adlı hastanenin plastik cerrahlarından Prof. Peter Butler ve ekibi, tam yüz nakli gerçekleştirmeye uygun bir hasta aramaya başladı. 
     10 yıldır yüz nakli üzerinde çalışmalar yürüten Butler, seçilecek hastanın muhtemelen yüzü ciddi şekilde yanmış, yaralanmış ve halihazırda derisi üzerinde cerrahi müdahalede bulunulmuş bir kişi olacağını söyledi. 
     Tam yüz naklinin fiziksel zorluklarının yanı sıra bir de psikolojik güçlükleri bulunduğunu belirten profesör, önceleri en büyük endişelerinin, ’yüzü hastaya nakledilecek ölü şahsın yakınlarının, bu yüzü hasta üzerinde tanıması’ olduğunu belirtti. Ancak Butler, bilgisayarda yapılan simülasyonlarda, ölü kişinin ailesinin, yüz nakli yapıldıktan sonra diğer kişi üzerinde bu yüzü tanıyamadığının ortaya çıktığını kaydetti. 
     
</TEXT>
</DOC>
