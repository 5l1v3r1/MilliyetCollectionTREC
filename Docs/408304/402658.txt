<DOC>
<DOCNO> 402658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sondun01.html </URL>
<DATE> 2005/12/12/ </DATE>
<TIME> 02.30 </TIME>
<AUTHOR>  </AUTHOR>
<HEADLINE>
ETA, bu kez de postaneye bombalı saldırı düzenledi 
</HEADLINE>
<TEXT>

     İspanya'nın kuzeyindeki Bask bölgesinin bağımsızlığı için mücadele eden terör örgütü ETA'nın, Bask bölgesindeki Vizcaya kenti yakınlarındaki bir postaneye bombalı saldırı düzenlediği, can kaybı olmayan saldırıda postanede ciddi hasar meydana geldiği bildirildi. 
     Bask Özerk Yönetimi İçişleri Bakanlığı tarafından yapılan açıklamada, bombanın sabaha karşı, posta şirketi ''Correos''un, Vizcaya'daki bir bürosunda patladığı belirtildi. 
     Yetkilililer, saldırıda, ETA'nın 6 Aralık'ta Correos'un Alsasuna ve Zumarraga'daki şubelerine yaptığı saldırıda kullandığı patlayıcıların aynısının kullanıldığını açıkladı. 
     ETA'nın bu yeni eylemi, siyasi partiler ve resmi kurumlar tarafından kınandı. 
     Öte yandan İspanyol İçişleri Bakanı Jose Antonio Alonso bugün yaptığı açıklamada, son 20 ay içinde güvenlik güçlerinin terör örgütleri ETA ve El Kaide'ye yönelik operasyonlarda 400'den fazla teröristin yakalandığını söyledi. 
     
</TEXT>
</DOC>
