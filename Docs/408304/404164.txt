<DOC>
<DOCNO> 404164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/ekonomi/eko02.html </URL>
<DATE> 2005/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Toyota Yaris Türkiye'de 
</HEADLINE>
<TEXT>


Yeni Yaris ile B segmentinde ilk üçe girmeyi hedefleyen Toyotasa 2010'da pazar liderliğine ulaşmayı amaçlıyor 

İSTANBUL AA 

Toyotasa Genel Müdürü İbrahim Orhon, Türkiye'de uzun vadedeki hedeflerinin 2010'lu yıllarda pazar liderliği olduğunu bildirdi. 
Orhon, Toyota Yaris'in yenilenen modelinin tanıtıldığı basın toplantısında yaptığı konuşmada, Türkiye'de 2005 sonu itibariyle marka olarak yüzde 9'luk büyüme öngördüklerini söyledi. Türkiye'de küçük otomobillerin yer aldığı B segmenti pazarının önemli ölçüde büyüdüğünü, B ve C segmentinin toplam pazarın yüzde 85'ini oluşturduğunu belirten Orhon şöyle konuştu 
"Toyota, C ve D segmenti ile MPV'de başarılı. Pazarın en büyüğü olan C segmentinde Toyota Corolla ikinci sırada yer alıyor. Toyota, Avensis ile de D segmentinde üçüncü sırada. B segmentinde ise çok başarılı değiliz. Bundan dolayı yeni Yaris ile B segmentinde ilk üçte yer almayı hedefliyoruz. Yaris'in, orta vadede satışlardaki payının yüzde 25'e gelmesini planlıyoruz." 
Toyotasa olarak Türkiye'de orta vadeli hedeflerinin yüzde 10 pazar payına ulaşıp ilk üç içinde yer almak ve bunu birkaç yıl içinde gerçekleştirmek olduğunu ifade eden Orhon, "Türkiye'de uzun vadedeki hedefimiz ise 2010'lu yıllarda pazar liderliği" dedi. 

Kampanya fiyatı 
Toyota Yaris'in tanıtım süresince ilk bin müşteriye kampanyalı fiyattan satılacağını kaydeden Orhon, fiyatların 22 bin 400 YTL'den başladığını bildirdi. Toyotasa Pazarlama Direktörü Selim Okutur da Toyota'nın Avrupa için tasarladığı ve Avrupa'da ürettiği ilk model olan Toyota Yaris'in yenilenen ikinci jenerasyon modelinin kendi sınıfında 737 litre ile en yüksek bagaj hacmine sahip olduğunu söyledi. 


</TEXT>
</DOC>
