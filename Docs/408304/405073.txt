<DOC>
<DOCNO> 405073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sonsiy20.html </URL>
<DATE> 2005/12/20/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Gönül Bedelli askerlik çalışmamız yok 
</HEADLINE>
<TEXT>

     Milli Savunma Bakanı Vecdi Gönül, bedelli askerliğe ilişkin çalışmaları olmadığını bildirdi. 
     Askerlik süresinin kısaltılması konusuna değinen Gönül, daha önceki uygulamalar nedeniyle asker sayısının yüzde 17 azaldığını, bundan 270 trilyon lira tasarruf sağlandığını kaydetti. Bedelli askerliğin hangi şartlarda yapılacağına ilişkin hükümlerin kanunda yer aldığını belirten Gönül, "Mevcut kanunun yürürlüğe girmesi için Genelkurmay Başkanlığı’nın asker mevcudunun yeterli olduğu, askerliğin bedelli olması gerektiği yönünde görüşü ile mümkün. Bakanlığımızın, bedelli askerliğe ilişkin yasa tasarısı şeklinde çalışması yok. 
     Bedelli askerliğe yönelik bir talep, Genelkurmay Başkanlığı tarafından Bakanlığımıza intikal etmemiştir" diye konuştu. 
     
     İÇKİ YASAĞI GENELGESİ... 
     İçişleri Bakanı Abdülkadir Aksu ise "teşkilatında polis sayısındaki eksiklikten’ yakındı. İstanbul’da şu anda polis sayısının 2001 yılındakinden daha az olduğunu belirten Aksu, "2001’deki sayıya 
     ulaşabilmek için 2 bin polise ihtiyaç var. Polis ihtiyacı giderilerek yaya ve motorlu devriye artırılıp alan hakimiyeti sağlanacaktır" dedi. İçki yasağına ilişkin soruları cevaplandıran Aksu, "İnsaf diyorum... El insaf, genelgenin neresinde içki yasağı var" diye sordu. "Biz içki yasağı getirmiyoruz" diyen Aksu, 1934’te çıkarılan Polis Vazife ve Selahiyet Kanunu’nda içkinin izne bağlandığını, son düzenlemenin de bu konuda 50 yılı aşkın süredir yayınlanan genelgenin devamı olduğunu bildirdi. Yerel Yönetim Reformu kapsamında içkili yerlerin açılmasında izin alınmasının belediye meclisi ile il genel meclislerine devrettiklerini anlatan Aksu, "Belediyeler bu işi yaparken vali, kaymakam ve polisin görüşünü alıyor, daha sonra gerekli izni veriyor. Herhangi bir yasak söz konusu değil" diye konuştu. TBMM Genel Kurulu’nda, Milli Savunma Bakanlığı, Savunma Sanayii Müsteşarlığı, İçişleri Bakanlığı, Emniyet Genel Müdürlüğü, Jandarma Genel Komutanlığı, Sahil Güvenlik Komutanlığı, Türkiye ve Orta Doğu Amme İdaresi Enstitüsü’nün bütçeleri kabul edildi. Bütçe görüşmelerinin 11’inci turunda, Enerji ve Tabii Kaynaklar Bakanlığı, Enerji Piyasası Düzenleme Kurumu, Ulusal Bor Araştırma Enstitüsü, Elektrik İşleri Etüt İdaresi Genel Müdürlüğü, Türkiye Atom Enerjisi Kurumu, Maden Tetkik ve Arama Genel Müdürlüğü, Petrol İşleri Genel Müdürlüğü, Devlet Su İşleri Genel Müdürlüğü, Bayındırlık ve İskan Bakanlığı, Karayolları Genel Müdürlüğü, Tapu ve Kadastro Genel Müdürlüğü’nün bütçeleri görüşülmeye başlandı. 
     
</TEXT>
</DOC>
