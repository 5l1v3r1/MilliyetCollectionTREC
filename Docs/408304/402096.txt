<DOC>
<DOCNO> 402096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sonspo08.html </URL>
<DATE> 2005/12/09/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Ezeli rekabette Galatasaray Beşiktaş'ın önünde 
</HEADLINE>
<TEXT>

     Ezeli rakipler Galatasaray ile Beşiktaş, yarın yapacakları Turkcell Süper Ligi maçıyla birlikte 312. kez karşı karşıya gelecek. 
     Taksim Stadı'nda 22 Ağustos 1924 tarihinde Beşiktaş'ın 2-0 galibiyetiyle başlayan 81 yıllık rekabette, bugüne dek yapılan 311 maçın 107'sini Galatasaray, 99'unu ise Beşiktaş kazanırken, 105 karşılaşma da beraberlikle sonuçlandı. 
     Sarı-kırmızılıların toplam 435 golüne, siyah-beyazlılar 414 golle karşılık verdi. 
     Beşiktaş ile Galatasaray, 92 kez Birinci Lig, 15 kez Türkiye Kupası, 6 kez Cumhurbaşkanlığı Kupası, 35 kez TSYD Kupası, 47 kez İstanbul Amatör Ligi, 16 kez İstanbul Profesyonel Ligi, 20 kez Milli Küme, 6 kez İstanbul Şilt Kupası, 4 kez Federasyon Kupası, 4 kez Donanma Kupası, 1 kez Atatürk Kupası ve 65 kez de özel maçta karşılaştı. 
     
     LİGDE DE GALATASARAY ÖNDE 
     Galatasaray ile Beşiktaş arasında ligde yapılan 92 karşılaşmada ise genel toplamda olduğu gibi sarı-kırmızılı takımın üstünlüğü bulunuyor. 
     Ezeli rakipler ligde şimdiye dek 92 kez karşı karşıya gelirken, Galatasaray 30, Beşiktaş ise 25 kez sahadan galip ayrıldı. 
     Taraflar 37 maçta da eşitliği bozamazken, ''Cim Bom''un 104 golüne, ''Kara Kartallar'' 94 golle karşılık verdi. 
     İki takım arasında geçen sezon yapılan maçlarda, sezonun ilk yarısında BJK İnönü Stadı'nda yapılan karşılaşma 0-0 berabere sonuçlanmış, Ali Sami Yen Stadı'nda ise gülen taraf 1-0'lık sonuçla Galatasaray olmuştu. 
     
     BEŞİKTAŞ ''DALYA'' PEŞİNDE 
     Ezeli rakibi karşısında şimdiye dek 99 galibiyet alan Beşiktaş, yarınki maçı da kazanması durumunda ''dalya'' diyecek. 
     Siyah-beyazlılar, geride kalan 311 maçta 99 kez sahadan galibiyetle ayrıldı. 
     
</TEXT>
</DOC>
