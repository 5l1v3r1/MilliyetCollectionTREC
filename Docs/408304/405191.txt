<DOC>
<DOCNO> 405191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/guncel/gun02.html </URL>
<DATE> 2005/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Okulda şiddet iddiası 
</HEADLINE>
<TEXT>


Veliler, Gaziantep Zeynep Gençten Anaokulu'nda kalan çocuklarının depoya kapatıldığını ve tek ayak üzerinde bekletildiğini iddia etti. Müdür Vekili 'Komplo' derken, soruşturma başlatıldı 

AHMET KAYA, MEHMET BULUT Gaziantep DHA 

Gaziantep'te Milli Eğitim Bakanlığı'na bağlı Zeynep Gençten Anaokulu'nun 15 öğrenci velisi, çocuklarının okulda depoya kapatıldığını ve yemekhanede yüzleri duvara çevrili olarak ayakta tutulduklarını öne sürerek, öğretmen ve idareciler hakkında suç duyurusunda bulundu. 
Valilik ve savcılığa verdikleri dilekçede, tam gün okulda kalan Kelebek Sınıfı'ndaki 28 öğrenciden, uyku saatinde uyumayanların, diğer çocuklar uyuyuncaya kadar depoya hapsedildiğini iddia eden veliler, yaramazlık yapan çocukların da tek ayak üzerinde bekletildiğini ve başka sınıflara gönderildiğini öne sürdü. 
Veliler dilekçelerinde, aylık 80 YTL ödeyerek okula gönderdikleri çocuklarından gelen şik yetlerin ardından yöneticilerle görüştüklerini, ancak sonuç alamadıklarını da belirtti. 
Gelişmelerin ardından Kelebek Sınıfı'nın öğrencilerinden yarısından fazlasının okula gitmediği, bazılarının başka okullara nakil yaptırdığı, bazılarının da psikolojik tedavi gördüğü öğrenildi. 

Görüntüler silindi 
Bu arada okulun tüm sınıflarında kamera sistemi olduğu, ancak iddialarla ilgili kayıt olup olmadığının sorulması üzerine Müdür Vekili Nurşen Saraçoğlu'nun görüntülerin kaydedilmediğini, silindiğini söylediği iddia edildi. 
Suçlamaları kabul etmeyen Saraçoğlu, "Koltuğumda gözü olanların kurduğu komployla karşı karşıyayım" dedi. 
Gaziantep Milli Eğitim Müdürü Mesut Aykaç da, iki müfettiş görevlendirildiğini ve soruşturma başlatıldığını açıkladı. Savcılık da iddialarla ilgili soruşturma başlattı. 



</TEXT>
</DOC>
