<DOC>
<DOCNO> 401425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sonspo07.html </URL>
<DATE> 2005/12/07/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Kayseri Erciyesspor, Fenerbahçe'nin elenmesine üzüldü 
</HEADLINE>
<TEXT>

     Turkcell Süper Ligi takımlarından Kayseri Erciyesspor'da, teknik direktör Mustafa Uğur, Fenerbahçe'nin Avrupa'ya veda etmesinin kendi açılarından iyi olmadığını, bu durumun da yapacakları maçı 1 kat daha zorlaştırdığını bildirdi. 
     Mustafa Uğur, AA muhabirine yaptığı açıklamada, Fenerbahçe'nin, PSV Eindhoven ile yaptığı Avrupa Şampiyonlar Ligi mücadelesini dikkatlice izlediğini kaydetti. 
     Hem kişisel olarak hem de teknik direktör olarak bir Türk takımının Avrupa'ya veda etmesine üzüldüğünü anlatan Uğur, Avrupa başarısızlığının pazar günü yapacakları maçın havasına da etki edeceğini söyledi. 
     Avrupa'daki başarısızlığı ligde telafi etmek isteyen ve istikrarlı lig başarısını korumaktan başka çaresi kalmayan Fenerbahçe'nin daha istekli ve mücadeleci bir ruhla karşılarına çıkacağını vurgulayan Uğur, şunları söyledi 
     ''Maç, 1 kat daha zorlaştı. Fenerbahçeli futbolcular daha konsantre olarak bizim karşımıza çıkacak. Ama bu duruma karşı biz de gereken önlemleri alacağız. Daha dirençli bir Erciyesspor sahada olacak. Alan savunması yaparak Fenerbahçe'nin gücünü kırmayı amaçlıyorum.'' Alex, Anelka ve Tuncay'ın formda oldukları bir dönem geçirdiklerini, bu nedenle özel önlem almayı düşündüğünü anlatan Uğur, top rakipdeyken alan daraltacaklarını, kendilerine geçtiğinde de tüm sahayı kullanma çabası olacaklarını bildirdi. Uğur, ''Bazı noktalar karşılaşma başladığında netleşecek. Kimi zaman oyunu yarı alanımızda kabul edeceğiz, kimi zaman ofansif bir anlayışla oynayacağız, kimi zaman da kontra ataklarla gol bulmaya çalışacağız. Kesin olan birşey var ki, korkarak sahaya çıkmayacağız'' diye konuştu. 
     Uğur, Fenerbahçe karşılaşmasında, mutlaka puan ya da puanlar alacağına inandığını sözlerine ekledi. 
     
</TEXT>
</DOC>
