<DOC>
<DOCNO> 403949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sondun22.html </URL>
<DATE> 2005/12/16/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Nepal'de çatışma, hayat durdu 
</HEADLINE>
<TEXT>

     Nepal'de, bir askerin 12 kişiyi öldürmesinin ardından başlayan protesto gösterileri devam ediyor. 
     Siyasi partilerin çağrısıyla genel greve gidilen Katmandu'da dükkanlar, okullar ve toplu taşıma araçları hizmet vermeyi durdururken, polisle öğrenciler arasında çatışma çıktı. 
     Görgü tanıkları, greve destek veren öğrencilerin yolları kapattıklarını ve güvenlik kuvvetlerine taş attıklarını, polisin de göz yaşartıcı bombayla karşılık verdiğini söylediler. 
     Ağır yaralanan olduğuna dair bir bilgi verilmezken, öğrencilerin okullarda da gösteri yaptıkları, araç lastiklerini ateşe verdikleri belirtiliyor. 
     Nepalli asker, Katmandu yakınlarındaki Nagarkot'ta tartıştığı köylülerin üzerine ateş açmış, çatışmada kendisiyle birlikte 12 kişi ölmüştü. 
     Olay, 2000 kişinin katıldığı bir gösteriyle dün de protesto edilmiş, ordu olayın ihtiyatla soruşturulacağını açıklamıştı. 
     
</TEXT>
</DOC>
