<DOC>
<DOCNO> 404028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sonsiy04.html </URL>
<DATE> 2005/12/16/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Çevre yardımında aslan payı AKP'li belediyelerin oldu 
</HEADLINE>
<TEXT>

     Çevre ve Orman Bakanı Osman Pepe, çevre kirliliğinin önlenmesi için belediyelerin kendilerinden 4 bin 381 talepte bulunduğunu, bunun bin 839’unu kabul ederek 25.4 
     milyon YTL ödediklerini bildirdi. Talepte bulunan ve yardımı alan belediyelerin partilerine bakıldığında ise AKP’li belediyelerin taleplerinin yüzde 82’sinin karşılandığı, CHP’de oranın yüzde 25’te, DYP’de yüzde 31’de kaldığı ortaya çıktı. DYP Denizli Milletvekili Ümmet Kandoğan’ın konuyla ilgili soru önergesini yanıtlayan Çevre ve Orman Bakanı Pepe, 28 Mart 2004 seçimlerinden bu yana çevre kirliliğinin önlenmesi için belediyelere toplam 25 milyon 446 bin 500 YTL ödeme yaptıklarını bildirdi. 28 Mart seçimleri sonrasında AKP 1767, ANAP 101, bağımsızlar 55, BBP 10, CHP 468, DP 1, DSP 33, DYP 383, GP 13, MHP 246, SHP 67, SP ise 62 belediye başkanlığını kazanmıştı. Pepe’nin yanıtı üzerinden yapılan hesaplamada, partilerine göre belediyelere yapılan toplam ödeme miktarları ile, bu meblağların partilere göre karşılanma oranları şöyle gerçekleştiği görülüyor "-DP 20 bin YTL ödendi. Talebin yüzde 100’ü karşılandı. -AKP 21 milyon 519 bin 500 YTL ödeme yapıldı. Talebin yüzde 82’si karşılandı. -BBP 94 bin YTL ödendi. Talebin yüzde 80’i karşılandı. -SP 323 bin YTL ödendi. Talebin yüzde 58’i karşılandı. -Bağımsızlar 302 bin YTL ödendi. Talebin yüzde 47.2’si karşılandı. -DYP 1 milyon 179 bin YTL ödendi. Talebin yüzde 31.3’ü karşılandı. -GP bin YTL ödendi. Talebin yüzde 30.7’si karşılandı. -CHP 1 milyon 222 bin YTL ödendi. Talebin yüzde 25.8’i karşılandı. -SHP 166 bin YTL ödendi. Talebin yüzde 25.3’ü karşılandı. -DSP 49 bin YTL ödendi. Talebin yüzde 15.15’i karşılandı. -MHP 352 bin YTL ödendi. Talebin yüzde 15’i karşılandı. -ANAP 167 bin YTL ödendi. Talebin yüzde 14.8’i karşılandı." 
     
</TEXT>
</DOC>
