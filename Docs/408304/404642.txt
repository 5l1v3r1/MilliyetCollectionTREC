<DOC>
<DOCNO> 404642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sondun08.html </URL>
<DATE> 2005/12/19/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Afganistan'da 'gizli' işkence merkezi... 
</HEADLINE>
<TEXT>

     İnsan Hakları İzleme Örgütü, ABD'nin geçen yıl, Afganistan'da kendi denetimindeki bir gizli cezaevinde tutuklulara işkence yaptığını bildirdi. 
     İnsan Hakları İzleme Örgütü'nün, Guantanamo üssündeki birçok tutuklunun ifadesine dayanarak hazırladığı raporda, başkent Kabil yakınlarında bulunan bu cezaevindeki tutukluların, duvarlara zincirlenerek ve günlerce yüksek sesli müzik dinletilerek işkence gördükleri kaydedildi. 
     Rapora göre, tutuklular ''Karanlık Cezaevi'' dedikleri bu yerde tamamen karanlıkta bırakıldı, sivil kıyafetli Amerikan ve Afgan muhafızları tarafından kötü muamele ve işkenceye maruz kaldı. 
     Tutukluların duvarlara zincirlendiği, kendilerine yiyecek ve su verilmediği, tamamen karanlıkta yüksek sesle rap ve heavy metal müziği dinletildiği belirtilen raporda, bazı tutukluların, yatmalarını ya da uyumalarını imkansız kılacak şekilde zincirlendikleri ifade edildi. 
     Raporda, tutukluların bu iddialarının, resmi bir soruşturma açılması için yeterli olduğu da bildirildi. 
     İngiltere'de büyüyen Etiyopya doğumlu ve Guantanamo'da kalan Benyam Muhammed'in, Afganistan'daki bu cezaevinde geçen yıl kaldığını iddia ettiği belirtilen raporda, Muhammed'in avukatına anlattığı şu sözlerine yer verildi 
     ''Zifiri karanlıktı, çoğu zaman içeride ışık yoktu. Beni astılar. İkinci gün biraz uyumama izin verdiler. Sonra gene astılar, bu kez iki gün asılı kaldım.'' Muhammed, 20 gün boyunca rap şarkıcısı Eminem ve Dr. Dre dinlemeye zorlandığını bu arada korkunç hayalet gülüşleri ve ürkütücü sesler de dinletildiğini anlattı. 
     Amerikan Merkezi Haberalma Örgütü'nün CIA , aralarında kendisinin de bulunduğu insanlarla gece gündüz uğraştığını çoğu arkadaşının aklını kaybettiğini iddia eden Muhammed, tutukluların başlarını duvarlara ya da kapılara vurduklarını duyduğunu söyledi. 
     Raporda, bu cezaevinin, birçok tutuklunun Kabil'in kuzeyindeki Amerikan askeri gözaltı merkezi Bagram'a geçen yılın sonlarında transfer edilmesinden sonra kapatıldığı kaydedildi. 
     İnsan Hakları İzleme Örgütü'nün, ABD'nin Guantanamo ya da diğer yerlerdeki tutukluları insan hakları örgütlerinin ziyaret etmesine izin vermediği için, bu bilgileri tutuklulardan doğrudan almadığı, avukatlarından edindiği bildirildi. 
     
</TEXT>
</DOC>
