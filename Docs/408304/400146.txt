<DOC>
<DOCNO> 400146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/guncel/gun08.html </URL>
<DATE> 2005/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Suç örgütünü işkence çökertti 
</HEADLINE>
<TEXT>


Çocukları hırsızlıkta kullanan çete, dört kişiye işkence yapınca başlatılan operasyonda 17 kişi gözaltına alındı 

İSTANBUL Milliyet 

Doğu ve Güneydoğu Anadolu'dan zorla getirdikleri çocukları tehdit ve baskıyla kapkaç, yankesicilik ve hırsızlık suçlarında kullanan çete, kayıp uyuşturucu haplar nedeniyle 4 kişiyi kaçırıp işkence yapmaları üzerine başlatılan çalışma sonucu çökertildi. Çetenin, PKK ile bağlantısının da ortaya çıkarıldığı operasyonda gözaltına alınan 17 kişiden 12'si tutuklandı. 
İstanbul Emniyet Müdürü Celalettin Cerrah, çetenin, elindeki 60 bin uyuşturucu hapın bir bölümünün polis tarafından ele geçirilmesi, diğer kısmının da kaybolması üzerine, bunları çaldığını düşündükleri 4 kişiyi şubatta kaçırıp işkence yaptıklarının belirlendiğini açıkladı. Cerrah, "Bu kişilerden bazıları kaçarak kurtulmuş. Ancak alıkonulanlardan biri ise halen kayıp" dedi. 
Eminönü'nde bazı esnafı baskıyla sindirip haksız menfaat sağladıkları belirlenen çeteye yönelik, 10 ay süren çalışmalar sonucunda İstanbul ve Diyarbakır'da eşzamanlı 'Katmer' adlı operasyon düzenlendiğini kaydeden Cerrah, bu baskınlarda hepsi Diyarbakır'dan kaçırılan 17 kişinin yakalandığını açıkladı. 
Cerrah, çok sayıda silah ve merminin yanı sıra 12 kilo esrar ve askeri kıyafetlerin ele geçtiği operasyonda uyuşturucu hapların bir kısmının PKK'ya ait olduğunun da ortaya çıktığını vurguladı. 
Operasyonda gözaltına alınan 2 çocuk, Çocuk Şube Müdürlüğü'ne teslim edilirken, adliyeye sevk edilen 15 kişiden 12'si "Çete kurmak, gasp ve küçük yaştaki çocukları kaçırarak zorla kapkaç yaptırmak" suçlarından tutuklandı. 



</TEXT>
</DOC>
