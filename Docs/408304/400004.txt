<DOC>
<DOCNO> 400004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sonsiy11.html </URL>
<DATE> 2005/12/02/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Erdoğan Belediyeler içki konusunda Anayasa emrini yerine getiriyor 
</HEADLINE>
<TEXT>

     Başbakan Recep Tayyip Erdoğan, AKP’li belediyelerin alkol yasağını savunarak, belediyelerin Anayasa emrini yerine getirdiklerini söyledi. Erdoğan, "Kaldı ki yani içki almak isteyenler belediyenin dışındaki tesislerden gidip alabilirler. İlla belediyede mi bunun olması lazım Belediye bir devlet kuruluşu olarak hiçbir zaman kötü örnek olmaması gerekir" dedi. 
     Başbakan Recep Tayyip Erdoğan, partisinin MKYK toplantısı öncesinde gazetecilerin sorularını yanıtladı. Erdoğan, AKP’li belediyelerin içki yasaklarına ilişkin soruları üzerine, belediyelerin gerekli şartları taşıyan yerlere ruhsat vermeme gibi bir yetkisi olmadığını söyledi. Erdoğan, bu şartların da ağırlıklı olarak hijyen şartları ve mutfaktaki hazırlıklar olduğunu belirterek, "Benim partimin belediyeleri de bu noktada olumsuz bir tavır içerisine giremezler" şeklinde konuştu. 
     "Ben yalnız size birşey hatırlatayım" diyen Erdoğan, şöyle devam etti 
     "Belediyeler bir devletin kurumudur. Anayasanın 58’inci maddesinin gereğini belediyelerin yerine getirmesinden daha tabi birşey olamaz. Bunu bir defa iyi değerlendirmemiz lazım. Bir de bugün trafikte en büyük kaza sebebini araştırdığımızda yüzde 80’in alkollü araç kullanımından olduğunu görürsünüz. Gün ortasında, gece bundan kaynaklandığını görürsünüz. Kaldı ki yani içki almak isteyenler belediyenin dışındaki tesislerden gidip alabilirler. İlla belediyede mi bunun olması lazım Belediye bir devlet kuruluşu olarak hiçbir zaman kötü örnek olmaması gerekir. Onun içinde Anayasanın 58’inci maddesinde bununla ilgili devlet gerekli tedbirleri alır. Belediyelerimizde Anayasanın emrinin gereğini yerine getiriyorlar. Bu tartışma konusu olmaktan çıkarılmalıdır." 
     
     ERDOĞAN YAŞ KARARLARINA ŞERH KOYDUKLARINI AÇIKLADI 

     Erdoğan, Yüksek Askeri Şura’daki dört ihraç kararına şerh koyup koymadıklarına ilişkin bir soru üzerine de, "Evet" dedi. 
     
     ANAYASA’NIN 58’İNCİ MADDESİ 

     Başbakan Tayyip Erdoğan’ın belediyelerin görevleri konusunda atıfta bulunduğu Anayasa’nın "Gençliğin korunması" başlıklı 58’inci maddesi şöyle 
     "Devlet, istiklal ve Cumhuriyetimizin emanet edildiği gençlerin müspet ilim ışığında, Atatürk ilke ve inkılapları doğrultusunda ve Devletin ülkesi ve milletiyle bölünmez bütünlüğünü ortadan kaldırmayı amaç edinen görüşlere karşı yetiştirme ve gelişmelerini sağlayıcı tedbirler alır. 
     Devlet, gençleri alkol düşkünlüğünden, uyuşturucu maddelerden, suçluluk, kumar ve benzeri kötü alışkanlıklardan ve cehaletten korumak için gerekli tedbirleri alır." 
     
</TEXT>
</DOC>
