<DOC>
<DOCNO> 407033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sonsiy14.html </URL>
<DATE> 2005/12/27/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Nobel adayı vekil Gerçek mi kamera şakası mı bilmiyorum 
</HEADLINE>
<TEXT>

     ANKARA ANKA 

TBMM Başkanlığının Nobel Barış Ödülü’ne aday adayı gösterdiği milletvekillerinden TBMM Sağlık Komisyonu Başkanı ve AKP Trabzon Milletvekili Cevdet Erdöl, bu gelişmeyi televizyondan öğrendiğini belirterek, "Gerçek mi kamera şakası mı bilmiyorum" diye konuştu. 
     TBMM Başkanlığının 7 milletvekilini Nobel Barış Ödülü aday adayı gösterdiği duyurulurken, gelişme, aday gösterilen milletvekillerini de şaşırttı. 
     
     PAMUK ALAMADI DOKTOR VEKİLLER ALACAK 

     TBMM Sağlık Komisyonu Başkanı ve AKP Trabzon Milletvekili Cevdet Erdöl, ANKA’nın konuyla ilgili sorusu üzerine, Nobel Barış Ödülü’ne aday gösterildiğini yakın çevresinin televizyondan duyduğunu ve kendisine söylediğini ifade etti. Bu konudan daha önce haberinin olmadığını belirten Erdöl, "Meclis Başkanımız öyle bir şey lütfederse şeref olur ama hiç bilgim yok. Ancak biliyorsunuz insanoğlunun herhangi en ufak hediye hoşuna gider, bunu bir hediye ve taltif olarak değerlendirirsek ona layık görenler için şükranlarımı sunarım. Gerçek mi kamera şakası mı bilmiyorum" dedi. 
     
     TALTİF EDİLDİK 

     AKP Balıkesir Milletvekili Turan Çömez ise 22’nci dönem Meclis üyelerinin yurtiçinde ve yurt dışında katılmış oldukları sosyal faaliyetler, yardım çalışmaları ve barış ilişkilerinin Meclis Başkanlığı tarafından Nobel’e aday gösterilerek taltif edildiğini söyledi. Çömez, "Bu süreç, Türk siyasetinde yeni, etkin, sosyal rollerin önemine bir işarettir. Yedi arkadaşımızın uluslararası platformda Türkiye’yi layıkıyla temsil etmesini ve birinin de bu ödülü almasını arzu ediyorum" şeklinde konuştu. 
     
     NOBEL ADAY ADAYI GÜNDÜZ "BÖYLE BİR İLKTE YER ALMAK ONUR 

     TBMM Başkanlığı tarafından Nobel Barış Ödülüne aday adayı olarak gösterilen doktor milletvekillerinden Süleyman Gündüz, Türkiye tarihinde ilk defa edebiyat ödülü dışında Nobel’e kurumsal olarak aday gösterilmelerinin söz konusu olduğuna işaret ederken, adaylıklarının aynı zamanda Türk halkının yardımseverliğini, dayanışmacı ruhunu, uluslararası alanda göstermesi açısından önemli olduğunu vurguladı. 
     AKP Sakarya Milletvekili Süleyman Gündüz, 10 Aralık 2006 tarihinde verilecek Nobel Barış ödülleri için TBMM 
     Başkanlığı taarfından çeşitli afet bölgelerinde faaliyet yürütmüş doktor milletvekillerini aday adayı olarak göstermesini ANKA’ya değerlendirdi. 
     Afrika Darfur, Açe Sumatra ve Muzafferabad’da yaptığı çalışmalar nedeniyle aday adayları arasında yer alan Gündüz, adaylıklarının Türkiye tarihinde ilk defa edebiyat ödülü dışında barış ödülüne kurumsal olarak aday gösterilmesinin sözkonusu olduğunu kaydetti. Bunu "çok heyecan verici bir süreç, böyle bir ilkte yer almak onur verici" dedi. 
     TBMM Başkanlığı’nın böyle bir çalışma yaptığından haberdar bulunduğunu ancak bugün yapılan açıklamanın yine de kendisi için sürpriz olduğunu dile getiren Gündüz, adaylıklarının aynı zamanda Türk halkının yardımseverliğini, dayanışmacı ruhunu, uluslararası alanda göstermesi açısından önemli olduğunu vurguladı. Gündüz, "Siyasetçiler siyasal rollerinden çok dünya barışına yaptıkları katkı ve afet bölgelerinde üstlendikleri rollerle ödül alır. Bu noktada böyle bir ödülün adayı olmak onur verici" diye konuştu. 
     
</TEXT>
</DOC>
