<DOC>
<DOCNO> 404011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/soneko40.html </URL>
<DATE> 2005/12/16/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
İtalya Merkez Bankası Başkanı'nın başı dertte 
</HEADLINE>
<TEXT>

     İtalya'da, İtalyan Halk Bankası'ndaki Banca Popolare İtaliana, BPI usulsüzler ve yolsuzluklar hakkında açılan dava çerçevesinde İtalya Merkez Bankası Başkanı Antonio Fazio'nun da yargıya ifade vermesi gereken isimler arasına eklenmesi, Fazio ile hükümet arasındaki ipleri de iyice gerdi. 
     Fazio'nun halen istifaya yanaşmaması İtalyan hükümeti nezdinde giderek ciddi bir sıkıntıya dönüşme eğiliminde. 
     İtalya Başbakanı Silvio Berlusconi, Fazio'nun durumunu görüşme amacıyla önümüzdeki salı günü bakanlar kurulunun olağanüstü toplantıda bir araya geleceğini açıkladı. 
     İtalya Ekonomi Bakanı Giulio Tremonti ise bugün Repubblica Radyosu'na verdiği demeçte, Fazio'nun mevcut koşullarda göreve devam etmesini doğru bulmadıklarını belirterek, ''Halihazırdaki durumun kabul edilir bir yanı kalmamıştır. Merkez Bankası Başkanı bir adım geri çekilmelidir. Aksi taktirde hükümet ve parlamentonun bir adım atmasından başka çare kalmayacak'' dedi. 
     Tremonti, hükümetin olaya müdahale etmesi gerektiğini de dile getirerek şöyle konuştu 
     ''Merkez Bankası Başkanı'nın hükümet tarafından, parlamento ve muhalefetle uzlaşı içerisinde atanmasını önereceğim. Bu konuda hükümet elbette ki tek başına karar vermeyecektir. Hükümetin iktidarını Merkez Bankası'na da yaymak gibi bir derdi yok''. 
     Halihazırda, BPI'deki usulsüzler ve yolsuzluklarla ilgili açılan dava çerçevesinde Fazio hakkında, hem Roma hem de Milano savcılığı tarafından soruşturma başlatılmış bulunuyor. 
     Milano Savcılığı, Fazio'yu ''geçmiş dönemde Antonveneta Bankası'nı satın almaya kalkmış olan BPI'nin üst düzey yetkililerine özel bilgiler sızdırmış olmakla'', Roma Savcılığı ise ''görevi suiistimal'' ile suçluyor. 
     
</TEXT>
</DOC>
