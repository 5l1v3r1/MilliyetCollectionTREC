<DOC>
<DOCNO> 407225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/spor/spo30.html </URL>
<DATE> 2005/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Ankara'da çok özel bir maç 

Türkiye ile İran Ampute Milli Futbol Takımları, 2006 Avrupa Şampiyonası hazırlıkları kapsamında Ankara'da dostluk maçı oynadı. Aktepe Stadı'nda yapılan karşılaşmayı İran 3-0 kazandı. Gazilerin de yer aldığı Türk Ampute Milli Takımı Düzgün, İsmail, Karahan, Nurettin, Ahmet, Adem, Barış, Cüneyt ve Ali'den oluşan kadroyla mücadele etti. Bedensel Engelliler Federasyonu içinde yer alan "Ampute futbol", 7 kişiden oluşan takımlarla oynanıyor. Kalecilerin bir kolunun, diğer oyuncuların da bir bacağının bulunmaması gerekiyor. 

Engellilere yılbaşı müjdesi 

Sporda şiddeti önleme yasası kapsamında tribünlerde olay çıkartan kişi ve kulüplerden tahsil edilen para cezalarıyla engelli sporcuların eksik malzemeleri tamamlanacak. 2005'te ülke genelinde spor müsabakalarında çıkan olaylar nedeniyle kesilen 62 bin YTL'nin yarısı engellilere, diğer bölümü ise fair - play kurallarına uyan kulüplere yardım olarak dağıtılacak. 

Bursa'ya 1 maç ceza 

Profesyonel Futbol Disiplin Kurulu, Bursaspor'a bir maç seyircisiz oynama cezası verdi. Yeşil-beyazlılar, ikinci yarının ikinci haftasındaki Türk Telekom maçını seyircisiz oynayacak. Bu arada kurul, Beşiktaş, Ankaraspor ve Kayserispor'a ise 2.500'er YTL para cezası verdi. 

Kaleci Maksic Samsunspor'da 

Karadeniz ekibi, CSKA Sofya'nın kalecisi Dejan Maksic ile bir yılı opsiyonlu 2.5 yıllık sözleşme yaptı. Dün Samsun'a gelen 30 yaşındaki tecrübeli kaleci 19 Mayıs Üniversitesi'nde sağlık kontrolünden geçtikten sonra imzayı attı. İlk kez Türkiye'ye geldiğini belirten Maksic, "Burada mutlu olacağıma inanıyorum" dedi. 

Erciyesspor'da Şenol imzaladı 

Kayseri Erciyesspor, ara transferde üçüncü imzayı Ankaraspor'un 31 yaşındaki stoperi Şenol Yavaş'a attırdı. Mavi - siyahlı yönetimin daha önce prensip anlaşmasına vardığı tecrübeli futbolcu, kulüp tesislerinde 1.5 yıllık sözleşme imzaladı. Kendisine güvendiğini belirten Şenol, "Erciyes ilk yarıda çok iyi bir çıkış yakaladı. Ben de futbolumla ikinci yarıda buna katkı sağlamak istiyorum" dedi. 

Filede bugün 
İstanbul B.Felek Spor Salonu 
15.00 Şişli - DYO Karşıyaka 
17.00 V.G.Sigorta - T.Telekom 
19.00 Beşiktaş - Fenerbahçe 
İstanbul Akatlar Spor Salonu 
17.00 Beşiktaş - Arçelik Erk. 
Ankara Selim Sırrı Tarcan Salonu 
12.00 Gazi Ünv. - Galatasaray 
13.30 E.TOKİ - İst. Em.Bankası 
15.30 SSK - İller Bankası 
17.00 SSK - Bafraspor Erk. 
Diyarbakır Dicle Ünv. Spor Salonu 
12.30 Dicle Ünv.-Yeşilyurt 
Yalova Atatürk Spor Salonu 
16.30 Yalova - TED Kolejliler 
Zonguldak Ereğli Spor Salonu 
17.00 Erdemir - Galatasaray Erk. 
Manavgat 100.Yı Spor Salonu 
16.00 Manavgat - Tok.B.Plevne Erk. 






</TEXT>
</DOC>
