<DOC>
<DOCNO> 404260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sondun24.html </URL>
<DATE> 2005/12/17/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Kırım'da kuş gribi... 
</HEADLINE>
<TEXT>

     İngiltere'deki bir laboratuvardan gelen test sonuçlarının, Kırım yarımadasında H5N1 tipi virüs bulunduğunu doğruladığı bildirildi. 
     Ukrayna Tarım Bakanlığı'ndan yapılan açıklamada, Weybridge laboratuvarında yapılan testlerin, Kırım'da üç hafta önce kümes hayvanlarının kitle halinde telef olmasına H5N1 tipi virüsün neden olduğu konusunda bir Rus laboratuvarında daha önce yapılan testleri doğruladığı belirtildi. 
     Ukrayna Devlet Başkanı Viktor Yuşçenko'nun, hastalığın görüldüğü bölgelerde olağanüstü hal ilan ettiği ve hastalığın doğrulandığı bölgelerin de karantina altına alındığı, yetkililerin bu bölgelerde 44 binden fazla kümes hayvanının itlaf ettiği kaydedildi. 
     Kırım yarımadasında 2500 kuşun telef olduğunun ortaya çıkmasıyla ilk olarak 4 aralıkta kuş gribi vakası tespit edilmişti. 
     Rusya'da yapılan incelemelerde de benzer sonuçlar alınmış, ancak Ukrayna İngiltere'den gelecek test sonuçlarını bekleyeceğini bildirmişti. 
     
</TEXT>
</DOC>
