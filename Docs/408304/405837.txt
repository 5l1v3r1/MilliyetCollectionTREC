<DOC>
<DOCNO> 405837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/ekonomi/eko02.html </URL>
<DATE> 2005/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan'ın memleketi yatırım zengini 
</HEADLINE>
<TEXT>


Başbakan'ın memleketi Rize'nin Güneysu İlçesi'ne, Rize bütçesinin dörtte biri kadar yatırım yapıldı 

MUHAMMET KAÇAR Rize DHA 

Başbakan Tayyip Erdoğan'ın memleketi Rize'nin Güneysu İlçesi yatırım zengini oldu. 2005 yılında yaklaşık 200 milyon YTL yatırım ödeneği olan Rize'de, Güneysu'daki yatırımların tutarı 55 milyon YTL'ye ulaştı. 
İlçedeki en büyük yatırımları, 10 milyon YTL ile Heyelanları Önleme Projesi, 8.5'er milyon YTL ile Tarihi Çarşı Projesi ve Afet Konutları Projesi, 5'er milyon YTL ile Dere Islah Projesi ve Belediye Orta Ada Mevkii Düzenleme Projesi oluşturuyor. 

Annesinin adı verildi 
Diğer yatırımlar arasında 3.5 milyon YTL ile lise binası ve 2.5'er milyon YTL ile Başbakan'ın annesinin adının verildiği Tenzile Erdoğan Güneysu Gün Hastanesi ve lojman binaları da yer alıyor. Belediyenin rutin çalışmalarıyla toplam yatırım yaklaşık 55 milyon YTL'ye ulaşarak Rize'nin toplam bütçesinin dörtte birini aşıyor. 
Güneysu Belediye Başkanı AKP'li Ahmet Minder, Başbakan'ın memleketi olması nedeniyle ilçenin modern bir görünüme kavuşturulması için çalışma yürüttüklerini söyledi. Başkan Minder, eski Rize mimarisi tarzında yeni projeler hazırladıklarını da belirterek, "Bu çalışmalarda bize her zaman öncü olan ilham kaynağımız Başbakanımız Recep Tayyip Erdoğan'a teşekkür ediyoruz" dedi. 



</TEXT>
</DOC>
