<DOC>
<DOCNO> 401977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sondun14.html </URL>
<DATE> 2005/12/09/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
ABD, Müslüman Kardeşler'le temasa geçiyor... 
</HEADLINE>
<TEXT>

     ABD, Mısır'daki genel seçimlerde iyi sonuçlar alan Müslüman Kardeşler örgütüyle gayrı resmi temas kurmayı planlıyor. 
     ABD Dışişleri Bakanlığı'ndan üst düzey bir yetkili, Mısır'daki son seçimlerde sloganı ''İslam çözümdür'' olan ve oyların yüzde 20'sini alan Müslüman Kardeşler örgütünün seçime bağımsız aday olarak katılan üyeleriyle resmi Amerikan makamlarının temasa geçebileceğini söyledi. 
     Amerikalı yetkili, ''Bağımsız adaylarla temasa geçmelerini bekliyorum'' dedi. 
     Amerikan Dışişleri Bakanlığı Sözcü yardımcısı Adam Ereli de, bu örgüt üyeleriyle temas kurulmasını ve yasal bir parti gibi tanınmasını yasaklayan Mısır yasalarına ABD'nin saygılı olacağını belirtirken, Müslüman Kardeşler üyelerinin bağımsız aday olarak seçildiğini ifade etti. 
     Mısır'daki seçim sonuçlarını, Müslüman Kardeşler'i zikretmeden, muhalefet ve bağımsız adayların tarihi bir başarısı olarak niteleyen Ereli, ''Bildiğim kadarıyla bağımsız adaylarla görüşmeyi yasaklayan kanun yok'' dedi. 
     Mısır'daki seçimlerin üçüncü turunda, Müslüman Kardeşler'in bağımsız adayları 12 sandalye daha kazanarak, toplam sandalye sayısını 88'e çıkarmıştı. 
     
</TEXT>
</DOC>
