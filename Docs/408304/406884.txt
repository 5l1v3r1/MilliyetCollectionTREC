<DOC>
<DOCNO> 406884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/spor/axspo03.html </URL>
<DATE> 2005/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'İhaneti affetmeyiz' 
</HEADLINE>
<TEXT>


Başkan Özhan Canaydın, sarı-kırmızılı camiada yanlış yapanların olduğunu söyledi, "Umarım bunun farkına varırlar ve kendilerini düzeltirler. Çünkü Galatasaray her şeyi affeder ama ihaneti asla" dedi 


Galatasaray Başkanı Özhan Canaydın, 1905 Galatasaraylı Yönetici ve İşadamları Derneği'nin yılbaşı balosunda yaptığı konuşmada, 2005 yılı faaliyetlerini anlattı ve çarpıcı mesajlar yolladı. 
Canaydın 2005'in, önceki yıllara oranla daha verimli geçtiğini belirterek amatör branşlarda önemli başarılar sağladıklarını, futbol takımının da ligi iyi bir yerde bitirdiğini söyledi. 
Özhan Canaydın, Galatasaray'ın demokratik bir ortama sahip ve Türkiye'nin en önemli kulüplerinden biri olduğunu belirterek, "Galatasaray her şeyi affeder, ama ihaneti asla. Galatasaray'da yanlış yapanlar var. Bu en sevmediğim şey. Umuyorum ki bunu yapanlar, yanlışlarının farkına varırlar ve kendilerini düzeltirler" diye konuştu. 
Riva Projesi'nin, Galatasaray'ın projesi olduğunu dile getiren başkan Canaydın, "Olağanüstü genel kurul çok başarılı geçti. Burada Galatasaray'ın lehine önemli kararlar verdik. Projeyle ilgili vereceğimiz bilgiler dahilinde, komisyonun en geç 1-1,5 ay içinde karar vereceğine inanıyorum" diyerek sözlerini tamamladı. 
Mali İşlerden Sorumlu Başkan Yardımcısı Refik Arkan ise "Genel kurulun aldığı karar kulübü baltalamayacak, ancak önümüzdeki dönemlerde ödemelerde bazı gecikmeler söz konusu olabilir" ifadelerini kullandı. 

'Eski Okan geri dönecek' 

Galatasaray, Okan Koç'u renklerine bağladı. Geçen hafta Beşiktaş'tan bonservisini alan genç futbolcu dün sarı-kırmızılı kulübün Mecidiyeköy'deki merkezinde 2.5 yıllık sözleşmeye imza attı. Cim Bom'a büyük umutlarla geldiğini vurgulayan Okan, "Avrupa'da birçok başarıya imza atmış bir takımın formasını giyeceğim. Buraya geldiğim için çok mutluyum. Artık başarısızlık kelimesini kullanmak istemiyorum. Sadece antrenman eksiğim var. Onu kapattığımda tecrübem ve hırsımla faydalı olacağıma inanıyorum. Eski Okan geri dönecek, hatta daha da iyi olacak" dedi. 
Okan imza sonrası soluğu Florya'da aldı. 10 gün Florya'da yatıp, kalkacak olan Okan, hazırlık kampına kadar bir kondisyoner yönetiminde antrenman yapacak. 

Aslan'da Koç krizi 

ERHAN TELLİ 

Galatasaray'da Okan Koç'un transferi yönetimde büyük bir krize neden oldu. Başkan Özhan Canaydın tarafından geçen ay futbol şube sorumluluğuna yeniden getirilen Fatih Gökşen'e, Sportif Direktör Bülent Tulun'un bitirdiği bu transferle ilgili hiçbir bilgi verilmemesi sarı - kırmızılı yönetimi karıştırdı. 
Okan Koç'un transferini gazetecilerden öğrenen, genç oyuncu Arda'nın Vestel'e kiralık olarak verilmesinden de en son haberi olan Fatih Gökşen'in önceki gün konuk olarak katıldığı bir televizyon programında tüm bunları açıklıkla dile getirmesi yaşanan gerilimi bütün detaylarıyla ortaya çıkardı. 
Gökşen, Arda gibi genç bir yeteneğin hiç şans verilmeden gönderilerek, uzun süredir sahalardan uzak olan Okan'ın transfer edilmesine çok sinirlendi. Futbol şube sorumluluğunu bıraktığı öğrenilen Fatih Gökşen'in Başkan Canaydın ile görüşüp, gelişmelerden duyduğu rahatsızlığı dile getireceği de vurgulandı. 

Memlekete dönüyor 

Galatasaray, Altan'ı Rizespor'a kiralık gönderme kararı aldı. Yönetim, Rize doğumlu 29 yaşındaki yıldız futbolcuyu sezon sonuna kadar kiralamak için 200 bin euro öneren Karadeniz ekibiyle anlaştı. Bu arada, pilot takım Beylerbeyi'nde oynayan Can'ın da Rize'ye gönderileceği öğrenildi. Cim Bom, A takım kadrosunda bulunan genç oyuncular Arda ve Zafer'i sezon sonuna kadar Vestel'e kiraladı. 

Arkan'ın yorumu 

Galatasaray'ın Mali İşlerden Sorumlu Başkan Yardımcısı Refik Arkan, genel kurulda oylanmadan 15 Nisan 2006'ya ertelenen Riva projesi konusunda üyeleri ikna edememiş olabileceklerini söyledi. Arkan, "Üyeler, ya projeyi yeni yönetime bırakmayı, ya da Başkan Canaydın'ın görevinden ayrılması için zorlanmasını temin etmek istediler" dedi. 


</TEXT>
</DOC>
