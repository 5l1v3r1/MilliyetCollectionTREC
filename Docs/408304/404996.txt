<DOC>
<DOCNO> 404996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sondun41.html </URL>
<DATE> 2005/12/20/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Die Zeit ABD, Murat Kurnaz'ın ailesine yanlış bilgi verdi 
</HEADLINE>
<TEXT>

     Almanya'da yayınlanan haftalık Die Zeit gazetesi, Alman makamlarının, yaklaşık 4 yıldır ABD'nin Guantanamo üssünde tutulan terör zanlısı Murat Kurnaz'ın Bremen kentinde yaşayan ailesine yanlış bilgi verdiklerini öne sürdü. 
     Gazetenin haberinde, Kurnaz'ın Alman yetkililer tarafından Guantanamo'da sorgulanmasına rağmen, dönemin Dışişleri Bakanı Joschka Fischer ve bazı Dışişleri Bakanlığı yetkililerinin ailesine, oğullarıyla görüşemedikleri yolunda açıklama yaptıkları belirtildi. 
     Kurnaz'ın Alman avukatı Bernhard Docke, gazeteye yaptığı açıklamada, ''Bayan Kurnaz yıllarca oğulunun yaşadığı yolunda bir bilgi edinmeye çalıştı. Hükümet ise Alman görevlilerin Kurnaz ile görüştüğünü ima etmeye bile yanaşmadı'' dedi. 
     Docke, bu konuda araştırmalarını sürdürdüklerini belirterek, Alman görevlilere Kurnaz ile görüşmeye izin verme karşılığında ABD'nin ne gibi taleplerde bulunduğunun da araştırılması gerektiğini kaydetti. 
     Kurnaz, 2002 yılı başında Amerikan askerleri tarafından Pakistan'da yakalanmış ve Guantanamo'ya gönderilmişti. 
     
</TEXT>
</DOC>
