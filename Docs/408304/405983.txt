<DOC>
<DOCNO> 405983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/soneko22.html </URL>
<DATE> 2005/12/23/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Hyundai'ye Niğde'den çağrı 6 milyon metrekarelik arsamız var 
</HEADLINE>
<TEXT>

     Niğde Belediye Başkanı Mümin İnan, yatırım yapmak için arsa arayan Hyundai Firması için en uygun şartların Niğde'de bulunduğunu belirterek, ''Organize Sanayi Bölgesi'nde 1 milyon, Emen Ovası'nda da tarım dışı arazi olarak yatırım yapılabilecek 6 milyon metrekare arsa var'' dedi. 
     İnan, yaptığı açıklamada, son günlerde yazılı ve görsel basında Hyundai Firması'nın Türkiye'de ya da Çek Cumhuriyeti'nde yatırım yapmak istediği ve arsa aradığına dair haberlerin yer aldığını hatırlattı. 
     Türkiye için son derece önemli bir yatırım olacak bu projeye her türlü desteği vermek gerektiğini vurgulayan İnan, Niğde'nin, denize yakın ve özel teşvikli yer isteyen Hyundai Firması için uygun yerlerden birisi olduğunu belirtti. 
     Kentin içinden geçen demiryolunun, Türkiye'nin her tarafına ulaştığını ifade eden İnan, ayrıca, Türkiye'nin en önemli karayolu ulaşımını sağlayan E-90 Karayolu'nun da Niğde sınırları içinden geçtiğini, otobanın da Niğde'yi Türkiye'nin en önemli limanı olan Mersin'e bir saatlik bir mesafeye yaklaştırdığını kaydetti. 
     Mersin Limanı'nın, Türkiye'nin en büyük ihracat kapılarından birisi olmasının yanı sıra Ortadoğu, Kuzey Afrika ülkeleri ve Avrupa'ya ulaştırmada en büyük avantajlı limanı olduğuna işaret eden İnan, şöyle dedi 
     ''Niğde, sadece içinde yolların geçmesi ya da Mersin Limanı'na yakınlığı ile değil Kayseri ve Adana havaalanlarına 1 saatlik mesafeyle de ulaşımda önemli olan zaman açısından avantajlı bir konumdadır. Bu avantajı gören bazı yabancı yatırımcılar, tarım konusunda da Niğde'ye önemli yatırımlar yapmışlardır. Ayrıca, Niğde Üniversitesi'nde özellikle Meslek Yüksek Okulları'nın sayısının fazlalığı, bunun yanı sıra sanayiye ara eleman yetiştirmede devlete ait sanat okullarının oluşu, kalifiye işgücü açısından da Niğde'yi iyi bir konuma taşımaktadır. Alt ve üst yapısı tamamlanmış Niğde Organize Sanayi Bölgesi'nde 1 milyon metrekarenin üzerinde yatırım bekleyen arsa mevcuttur. Ayrıca, daha büyük çapta yatırımlar için Emen Ovası'nda tarım dışı arazi olarak duran 6 milyon metrekarelik arsa var.'' Niğde'nin Türkiye'de uygulanan bütün teşviklerden faydalandığına dikkat çeken İnan, ''Hyundai, hükümetimizden istemiş olduğu özel indirim teşviklerine de gerek kalmadan Niğde'ye yapacağı yatırımlarla bu teşviklerden faydalanacaktır'' dedi. 
     İnan, Türkiye için son derece önemli bir proje olan Hyundai'nin başka bir ülkeye ve kente gitmemesi için Niğde kenti yöneticileri ve halkı olarak her türlü desteği verebileceklerini vurguladı. 
     
</TEXT>
</DOC>
