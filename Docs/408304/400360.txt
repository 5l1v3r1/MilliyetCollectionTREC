<DOC>
<DOCNO> 400360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/guncel/gun01.html </URL>
<DATE> 2005/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Deniz'e gözyaşı 
</HEADLINE>
<TEXT>


Yakalandığı beyin kanserinden kurtulamayan CHP Milletvekili Hüseyin Bayındır'ın oğlu Deniz, Galatasaray formasıyla toprağa verildi. Törene katılanlar gözyaşına boğuldu 

DEMET ÖZTÜRK, SALİH GÜNER - KIRŞEHİR DHA 

CHP Kırşehir Milletvekili Hüseyin Bayındır'ın, beyin kanseri olan ve kök hücre nakliyle kurtarılmaya çalışılırken vefat eden oğlu Deniz Bayındır, memleketi Kırşehir'de toprağa verildi. 
Bayındır'ın tabutunun üstüne örtülen Galatasaray forması da mezara konuldu. 
Cacabey Camisi'nde düzenlenen törene, Deniz Bayındır'ın yakınları, TBMM Başkanı Bülent Arınç, Tarım ve Köyişleri Bakanı Mehdi Eker, CHP Genel Başkanı Deniz Baykal, partililer ve kalabalık vatandaş topluluğu katıldı. Arınç, Baykal ve Hüseyin Bayındır, cenaze namazı öncesi taziyeleri kabul etti. 

'Yiğidim bizi bırakma' 
Bayındır'ın ayakta güçlükle durması üzerine, taziyelere ara verilmek istendi. Bayındır, buna karşı çıkarak, "Devam edelim. Onlar, Deniz için buradalar" dedi. Bunun üzerine kalabalık, öpüşmemesi, sadece tokalaşması konusunda uyarıldı. 
Ankara'dan gelen Salim Kahya'nın getirdiği, sırtında "Deniz 40 Başkan" yazılı Galatasaray forması tabutun üzerine konuldu. Deniz'in tabutunu, Arınç ve Baykal da bir süre taşıdı. 
Cenaze taşınırken, Deniz'in annesi Nurcan, "Yiğidim bizi bırakıp nereye gidiyorsun Deniz gözlüm, bizi bırakıp gitme" diyerek gözyaşı döktü. Cenaze, Deniz'in ölmeden önceki isteği üzerine, Mucur ilçesine bağlı Karacalı köyünde toprağa verildi. 

Allah'a döneceğiz 
Arınç üzüntüsünün sonsuz olduğunu dile getirerek, "Hem Deniz'e Allah'tan rahmet, hem de ailesine başsağlığı ve sabır diliyoruz. Kırşehir halkına da taziyelerimizi sunuyoruz. Ölüm hak. Allah'tan geldik, O'na döneceğiz. Buna hepimizin imanı var. Çok acı da olsa büyük bir sabırla bu acıyı göğüsleyeceğiz" dedi. 



</TEXT>
</DOC>
