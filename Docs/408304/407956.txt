<DOC>
<DOCNO> 407956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/soneko34.html </URL>
<DATE> 2005/12/30/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Hindi satışları genelgeye takıldı... 
</HEADLINE>
<TEXT>

     Kanatlı hayvanlarda görülen kuş gribi kuş vebası hastalığı nedeniyle Tarım ve Köyişleri Bakanlığı'nın pazar yerlerinde kanatlı hayvan satışını yasaklamasının, hindi satışlarını olumsuz etkilediği belirtildi. 
     Yılbaşına umut bağlayan Kastamonulu kanatlı üreticileri, Tarım ve Köyişleri Bakanlığı'nın kuş gribi hastalığı görülmesi üzerine gönderdiği genelge ile ''ikinci bir emre kadar pazarlarda kanatlı hayvan satışını'' yasaklaması nedeniyle sıkıntı yaşıyor. 
     Hindi satışına müsaade etmeyen belediye yetkilileriyle karşı karşıya gelen üreticiler, kuş gribi genelgesinin kalkmaması nedeniyle büyük sıkıntı yaşadıklarını belirttiler. 
     Kastamonu Tarım İl Müdürü Güray Kocak, ikinci bir emre kadar pazar yerlerinde kanatlı hayvan satışının yapılamayacağını belirterek, şunları kaydetti 
     ''Türkiye genelinde geçerli olan bu genelge henüz yürürlükten kalkmadı. Kastamonu'da kuş gribine rastlanmadı. Ancak bazı illerde kuş gribine rastlanması dolayısıyla biz de tedbirlerimizi elden bırakmıyoruz. Kastamonu'da hindi üretimi yaygın. Hindi üreticilerinin de haklı olduğu yerler var. Ancak, biz durumu bakanlığa bir yazıyla bildirdik. Hindi üreticisi zor durumda kalıyor. Biz denetimlerimizi yapıyoruz ve pazarlarda hindi satışı hala yasak, bakanlıktan görüş bekliyoruz.'' Bu arada, Kastamonu'da hindi fiyatları geçen yıl 35-40 YTL arasında satılırken, bu yıl 20-25 YTL düzeyine indi. 
     
</TEXT>
</DOC>
