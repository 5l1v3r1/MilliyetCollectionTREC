<DOC>
<DOCNO> 402109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sonspo22.html </URL>
<DATE> 2005/12/09/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Trabzonspor'da Nuri Albayrak adaylığını açıkladı... 
</HEADLINE>
<TEXT>

     İşadamı Nuri Albayrak, 18 Aralık Pazar günü yapılacak olan seçimli mali genel kurulda, Trabzonspor Kulübü Başkanlığı'na aday olduğunu açıkladı. 
     Nuri Albayrak, düzenlediği basın toplantısında, sözlerine ''Bugün burada doğduğum, büyüdüğüm memleketim Trabzon'umuzda Trabzonspor'umuza şanlı tarihindeki parlak günlerine yeniden kavuşturabilmek için camiadan gelen yoğun baskılar karşısında, başkan adayı olduğumu açıklamak üzere huzurlarınızdayım'' diyerek başladı ve ''Trabzonspor'umuzun her alanda yumruğunu masaya vurabilecek güçlü bir yönetime her zamankinden daha fazla ihtiyacı var. Bir dünya markası olan ve önce fırtına sonra ihtilal ve efsane haline gelmiş Trabzonspor'umuzu tekrar ayağa kalkması gerekmektedir'' dedi. 
     Oluşturacakları yönetimle 22 yıldır süren şampiyonluk hasretine çağdaş yönetim anlayışıyla son vereceklerini savunan Albayrak, şöyle konuştu 
     ''Biz bu işe soyunurken herşeyi detayına kadar inceledik. Gerekli tespitleri yaptık. Plan ve programlar hazırlandık. Önümüzdeki yıl itibariyle dev Trabzonspor'u yeniden oluşturarak şampiyonluğa ulaşacağımıza inanıyoruz. Trabzonspor camiası genel kurulumuzda bizi ve ekibimizi görevlendirdiği takdirde, özünü Trabzonlular'ın oluşturduğu bir yıldızlar topluluğu için herkes hazır olsun.'' Albayrak, yönetim kurulunda her türlü siyasal partiden ismin yer alacağını ve teknik direktör Vahid Halilhodziç'i de beğendiğini kaydetti. 
     
</TEXT>
</DOC>
