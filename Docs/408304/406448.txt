<DOC>
<DOCNO> 406448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/25/son/soneko03.html </URL>
<DATE> 2005/12/25/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Wilson Türkiye, Avrupa'nın en hızlı büyüyen ülkesi... 
</HEADLINE>
<TEXT>

     Mustafa Seven 

ABD'nin yeni Ankara Büyükelçisi Ross Wilson, ''Türkiye'deki ekonomik gelişmelerden etkilenmemek mümkün değil, çünkü Türkiye, Avrupa'nın en hızlı büyüyen ülkesi ve dünyanın da en önde gelen yükselen piyasalarından birisi'' dedi. 
     Ankara'daki görevine bu ay başında başlayan Ross Wilson, A.A muhabirinin, Türkiye ekonomisine ilişkin sorularını yanıtladı. 
     Türkiye'nin, son yıllarda başarılı bir ekonomik performans sergilediğini ifade eden Wilson, bunun da yatırımların artmasında etkili olduğunu kaydetti. 
     
     CANLI PİYASA EKONOMİSİ... 
     Türkiye ekonomisindeki büyümenin oldukça dikkat çekici olduğunun altını çizen Ross Wilson, ''Türkiye'nin hızlı büyümesi ve canlı bir piyasa ekonomisine sahip olması, sadece ABD için değil, bölge ülkeleri ve diğer ülkeler açısından da cazip işbirliği olanakları yaratıyor'' diye konuştu. 
     Türkiye'deki yatırım ortamının, yatırımcı açısından cazip bir hale geldiğinin altını çizen Wilson, son dönemdeki doğrudan yabancı sermaye girişinin oldukça etkileyici olduğunu kaydetti. 
     
     GENERAL ELECTRIC'İN TÜRKİYE'YE YATIRIMI... 
     ABD'nin önde gelen şirketlerinden General Electric'in, Türkiye'ye 1.8 milyar dolarlık bir yatırım sürecinde olduğunu vurgulayan Wilson, bunun General Electric'in Türkiye ekonomisine ve geleceğine olan güvenini yansıttığını söyledi. 
     Wilson, önümüzdeki süreçte, Amerikan şirketlerinin, Türkiye'deki yatırımlarının daha da artacağına inandığını ifade etti. 
     Türkiye ile ticari ilişkilerin daha da geliştirileceğini belirten Büyükelçi Wilson, Türk ve ABD şirketlerinin ortaklık yapabileceği birçok alan bulunduğunu kaydetti. 
     Wilson öte yandan, Türkiye'nin AB sürecinde önemli yapısal reformları da gerçekleştirdiğini vurguladı. 
     
     TÜRKİYE-ABD TİCARETİ... 
     Türkiye'nin ABD'den ithalatı ve bu ülkeye ihracatındaki sektörel dağılıma bakıldığında ise ihracattaki ana kalemi tüketim malları, ithalattaki ana kalemi ise ara malları oluşturuyor. 
     Türkiye'nin ABD'ye ihraç ettiği ana kalemler arasında, tekstil ürünleri en önemli yeri tutarken, bunu demir ve çelik ürünleri, kıymetli taşlar, metaller izliyor. 
     ABD'nin Türkiye'ye sattığı başlıca ürünler ise hava taşıtları, kazanlar, makineler, hububat, plastikler, madeni yakıtlar, hayvansal ve bitkisel yağlardan oluşuyor. 
     ABD, toplam 2 trilyon 290 milyar dolarlık dış ticaret hacmine sahip bir ülke konumundayken, Türkiye'nin ABD dış ticaretindeki payı sadece binde 3 düzeyinde bulunuyor. 
     
</TEXT>
</DOC>
