<DOC>
<DOCNO> 405038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/soneko40.html </URL>
<DATE> 2005/12/20/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
TÜSİAD ile hükümet arasında sorun var mı 
</HEADLINE>
<TEXT>

     Türk Sanayicileri ve İşadamları Derneği TÜSİAD Yüksek İstişare Konseyi YİK Başkanı Mustafa Koç ve TÜSİAD Yönetim Kurulu Başkanı Ömer Sabancı, TÜSİAD Yüksek İstişare Konseyi’ne Başbakan Recep Tayyip Erdoğan’ın davet edilmediği ve Hükümetle TÜSİAD arasında yaşanan gerginlikler olduğu yönündeki sorulara, aralarında yaşanan herhangi bir sorun olmadığını belirttiler. 
     Koç ve Sabancı, TÜSİAD YİK toplantısından sonra gazetecilerin sorularını yanıtladılar. 
     Koç, hükümetle yaşanan bir sorun olmadığını belirterek, her zaman olduğu gibi Başbakan Recep Tayyip Erdoğan’ın ve Bakanların Konsey toplantısına davet edildiğini ancak prosedür gereği sadece bir kişinin protokol konuşması yaptığını belirtti. Koç, bu nedenle açılış konuşmasını Cumhurbaşkanı Ahmet Necdet Sezer’in yaptığını belirtti. 
     TÜSİAD Yönetim Kurulu Başkanı Ömer Sabancı, Başbakan Erdoğan’ın davet edilmediği ve gerginliklerin yaşandığı yönündeki soruya teşekkür ederek bu konunun aydınlatılması gerektiğini söyledi. Sabancı, "Başbakan Erdoğan dün Mustafa Koç ve beni kabul etti ve yaklaşık bir saat gündemi değerlendirdik. Kendisi bu toplantıya davet edildi" dedi. 
     
     ERDOĞAN, TOBB YÖNETİM KURULU TOPLANTISINA KATILACAK 

     Başbakan Recep Tayyip Erdoğan’ın, Türkiye Odalar ve Borsalar Birliği’nin TOBB yarın yapılacak, yılın son yönetim kurulu toplantısına katılacağı bildirildi. 
     TOBB’dan yapılan yazılı açıklamaya göre, hazırlıkları bir aydır süren toplantıda, Türkiye ekonomisinin 2005 yılı performansı değerlendirilecek ve AB sürecinde gelecek perspektifi paylaşılacak. 
     Toplantı, TOBB Ekonomi ve Teknoloji Üniversitesi’nde yapılacak. 
     Açıklamada, Başbakan Erdoğan’ın, bu yıl 23 Mart’ta yapılan TOBB yönetim kurulu toplantısına, ayrıca, Ocak ayında düzenlenen Bölgesel ve Sektörel Ekonomi Şurası’na, Nisan’daki Eurochambres Yönetim Kurulu, Mayıs’ta da TOBB Genel Kurul toplantılarına katıldığı hatırlatıldı. 
     
</TEXT>
</DOC>
