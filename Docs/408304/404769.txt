<DOC>
<DOCNO> 404769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sonspo25.html </URL>
<DATE> 2005/12/19/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Kayserispor'da 'gol krallığı' sevinci... 
</HEADLINE>
<TEXT>

     Turkcell Süper Ligi'nin ilk yarısında, gol krallığı yarışmasında zirvesini 13 golle Galatasaraylı Ümit Karan ile paylaşan Kayserispor'un golcü futbolcusu Gökhan Ünal, eleştirilerin aksine, yapısında bencillik olmadığını ancak, inandığı pozisyonlarda da son vuruşu mutlaka kendisinin yapacağını bildirdi. 
     Gökhan Ünal, gol krallığını AA muhabirine değerlendirdi. 
     13 gole ulaşmasının güzel bir duygu olmasına karşın, Galatasaray maçında kaçırdığı pozisyonlar nedeniyle bu duyguyu buruk yaşadığını kaydeden Gökhan Ünal, ikinci yarıda çok daha iyi olacağına inandığını söyledi. 
     Galatasaray maçında attığı gole sevinemediğini, o an için gol krallığının hiç aklına gelmediğini ifade eden Gökhan Ünal, şunları söyledi 
     ''Beni, Ümit Karan'ın gol sayısına çıkartan gole sevinemedim. Sonuçta takımım kaybediyor. Sevinsen ne olacak, sevinmesen ne olacak. Hemen oyunun başında birinci dakikada kaçırdığım bir gol var. O gol olsa, belki daha farklı olacak, biz yenecektik.'' Ümit Karan'ın gol atmasının kendi açısından hiçbir zaman sorun olmadığını ve bunu dert etmediğini dile getiren Gökhan Ünal, 'çok sevdiğim bir ağabeyim' dediği Ümit Karan'ın ilerleyen haftalarda gol atmasını çok istediğini, böylece rekabetin kızışacağını vurguladı. 
     Gökhan Ünal, ilk yarının son maçında 'egoist' davrandığı şeklinde yapılan eleştiriler karşısında da şöyle dedi 
     ''Kaçırdığım ilk golde pas vermeyi düşündüm ama pas verecek arkadaşım müsait değildi. Çünkü 3 kişi vardı. Sonuçta, ben egoist biri değilim. Diğer kaçırdığım gollerde de pas verecek kimse yoktu. Sonuçta hepsi dönen top, vurmaya çalıştım. Benden daha müsait bir arkadaşım olsa ona çıkartırdım. Yapımda çok bencillik yok. Ama, ben karşı karşıya isem, gol yapacağıma inanırsam, onu da yaparım. Benim arkadaşım benden yüzde 1 daha iyi pozisyondaysa ona veririm.'' Gökhan Ünal, yarın Denizlispor ile oynayacakları kupa maçına ilişkin olarak ta, ''Bu maçı da alıp gruptan çıkmayı garantilemek istiyoruz. Kupa maçı UEFA için en yakın yol. Bu gruptan çıkarak UEFA'ya gitmek istiyoruz.'' diye konuştu. 
     
     ''GÖKHAN BİZİ SEVİNDİRİYOR'' 
     Kayserispor Teknik Direktörü Ertuğrul Sağlam, takımın başarılarıyla birlikte futbol gündemini kendi oyuncularının meşgul etmesininin ayrı bir mutluluk kaynağı olduğunu belirtti. 
     Gökhan'ın, gol krallığında kendisini şartlandırmamasının iyi bir yaklaşım olduğuna dikkat çeken Sağlam, ''Gol kralı, bizden çıkarsa mutlu oluruz tabi ama, 'ben gol kralı olacağım' diye kendini baskı altına sokup ta takıma zarar verecek duruma gelmemesi lazım olayın. Sağolsun o da olayın bilincinde'' dedi. 
     Sağlam, Gökhan'ın egoistlik yapıp takıma zarar verdiği düşüncesine katılmadığını, golcü futbolcularına bazı özelliklerinden dolayı tolerans tanıdıklarını anlattı. 
     
</TEXT>
</DOC>
