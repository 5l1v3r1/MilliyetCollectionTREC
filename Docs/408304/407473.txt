<DOC>
<DOCNO> 407473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/ekonomi/aeko.html </URL>
<DATE> 2005/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Fındıkta, 'kredi' tartışması 
</HEADLINE>
<TEXT>


Başbakan'ın danışmanı Cüneyd Zapsu'nun Fiskobirlik'in kredi almasını engellediği iddia edildi. Fiskobirlik yönetimi ile ihracatçılar karşı karşıya gelirken olay, fındığın merkezi Giresun'da günün konusu oldu 

EKONOMİ SERVİSİ 

Fındıkta üretici ve ihracatçı bir kez daha karşı karşıya geldi. Findık üreticileri ve tarım kesimi, Başbakan Erdoğan'ın danışmanı Cüneyd Zapsu'yu, büyük bir bankadan alacakları krediyi engellemekle suçluyor. Zapsu ise dün yaptığı bir açıklama ile iddiaları yalanladı. 

Destek istediler 
Edinilen bilgilere göre Yapı Kredi ile alacak sorunu şimdilik çözülmeyen Fiskobirlik, üreticiden alacağı fındığın karşılığını ödeyebilmek için Sanayi Bakanı Ali Coşkun'a giderek, bu konuda destek istedi. 
Bakan Coşkun, bu konuda bir girişimde bulunarak bir büyük bankanın üst düzey yöneticisini aradı ve destek istedi. Ancak Coşkun'un bu girişimi sonuçsuz kaldı. 
Coşkun'un bu girişiminden olumlu sonuç alamayan Fiskobirlik yönetimi, kredi talebini Cüneyd Zapsu'nun engellediği sonucuna vardı. 
Bunun üzerine Türkiye Ziraat Odaları Birliği Başkanı Şemsi Bayraktar, Giresun'da yerel basına yaptığı açıklamalarla Zapsu'dan şik yetçi oldu. 
Yerel gazetelerden büyük ilgi gören konu manşetlerden duyuruldu. 

'Fiyatı etkilemek' 
Zapsu ise Anadolu Ajansı'na yaptığı açıklamalarda iddiaları reddederken, siyasi görevleri nedeniyle bütün ticari faaliyetlerini durdurduğunu, fındıkla ilgili tanıtım amaçlı uluslararası çalışmalara katıldığını belirtti. 
CHP tarafından Meclis'e taşınan tartışmanın temelinde fındık fiyatları yatıyor. İddiaya göre Fiskobirlik yönetimi kredi alamadığı için istediği miktarda ve ilan ettiği fiyattan fındık alamıyor. Fındığı elinde kalan üretici, ucuz fiyattan tüccara satıyor. İhracatçı da zaten bunu istiyor. 
İhracatçılar ise bu iddiaları reddediyorlar. Cüneyd Zapsu'ya destek açıklaması yapan Fındık İhracatçıları Birliği yönetimi, Fiskobirlik yönetimine ağır eleştiriler yöneltti. 
Bilindiği gibi Zapsu Ailesi'nin şirketi Balsu, fındık ihracatı yapıyor. 

ANALİZ 
Fiyat tutturamadı BÜLENT YARDIMCI 
İki yıldır rekolte normalin biraz altında olduğu için Karadeniz fındığı iyi para ediyor. Fındık ihracatı iki yıldır rekor üzerine rekor kırıyor. Ama Karadeniz fındık piyasası huzursuz. Fiskobirlik ve Ziraat Odaları ile Fındık İhracatçı Birlikleri birbirlerini ağır bir dille suçluyorlar. Geçen yıl don nedeniyle 450 bin ton dolayında gerçekleşen kabuklu fındık üretiminin tamamı ihraç edildi. 
Talep karşılanamadığı için Fiskobirlik depolarındaki fındıklar da satıldı. Türkiye, 2005-2006 sezonuna sıfır stokla girdi. 
2005-2006 fındık rekoltesi de yine 450-500 bin ton dolayında. Rekoltenin yine düşük, talebin ise canlı olduğunu gören Fiskobirlik, fındık fiyatlarına yüzde 40 dolayında zam yaptı ve ortalık karıştı. Fiskobirlik, 2004-2005 sezonunda kilosuna 5 milyon 250 bin TL verdiği Giresun kalite fındığın fiyatını, 2005-2006 sezonu için 7 milyon 450 bin TL olarak belirledi ve "Param var, tüm fındığı alacağım" dedi. 
Ancak ağustosta aldığı fındığın parasını bugüne kadar ödeyemeyince sorunlar başladı. Fiyatı 7 milyon 450 bin lira olarak açıklanan Giresun kalite fındık 5.5 6 milyon liradan satılmaya başlandı. Fiskobirlik Başkanı Salih Erdem, yaptığı çeşitli açıklamalarda ihracatçıları fındık fiyatını düşürmeye çalışmakla suçladı. 

Cüneyd Zapsu Adalet önünde hesaplaşacağım ANKARA AA 
Ticareti 2002 yılında bıraktığını daha önceden açıklayan AKP Genel Başkan Danışmanı Cüneyd Zapsu, konuyla ilgili Anadolu Ajansı'na yaptığı açıklamada, fındık piyasasına müdahale ettiği yönündeki iddiaların gerçeği yansıtmadığını söyledi. AKP'nin kuruluşundan sonra İstanbul İhracatçılar Birliği Başkanlığı, Fındık Tanıtım Grubu Eşbaşkanlığı ve Dünya Fındık Konseyi Eşbaşkanlığı görevlerinden istifa ettiğini belirten Zapsu, "Ortaklarının dışında Fiskobirlik'e 'neden bu fiyatı açıkladın, niçin şunu yaptın, bunu yaptın' demeye hakkı olmadığı gibi Fiskobirlik'in de düşündüğü gibi gitmediğinde ve başarısız olduğunda, bunun mesuliyetini üçüncü şahıslara yüklemeye hakkı yoktur" dedi. 
Zapsu, banka müdürlerini Fiskobirlik'e kredi vermemeleri için tehdit ettiği, Fiskobirlik'in Hazine'ye borcunu sildirtmediği, bunu sağlamak için milletvekillerini ve bürokratları tehdit ettiği, milletvekillerini toplantıdan kovduğu ve bakanlara imza attırtmadığı gibi hakkındaki ithamların doğru olmadığını kaydederek, "Artık suskun kalmayacağım ve bana bu asılsız ithamlarda bulunanların hepsiyle tek tek adalet huzurunda hesaplaşacağım" dedi. 
Bir toplantıdan kovduğu iddia edilen AKP Giresun Milletvekili Nurettin Canikli'yle "en ufak bir sıkıntısının" olmadığını bildiren Zapsu, TZOB Başkanı Şemsi Bayraktar'ın "Türkiye'nin iki büyük bankasının genel müdürlerini Fiskobirlik'e kredi vermemeleri için tehdit ettiği" yönündeki iddialarının da asılsız olduğunu ve dava açtığını söyledi. 

Ziraat Odaları Zapsu fındıktan elini çeksin Türkiye Ziraat Odaları Birliği Başkanı Şemsi Bayraktar, konuyu Fiskobirlik Genel Müdürü Salih Erdem'den duyduğunu anlattı. Üreticinin ortak hareket etmesini sağlayarak fiyatı yukarı çektiklerini anlatan Bayraktar, "Cüneyd Zapsu, fındıktan elini çekmeli. Fiskobirlik kredilerden yararlanamadığı için üreticiden yeterli fındık alamadı. Böyle olunca fındık fiyatı aşağı çekildi. Kilogramı 5 YTL'ye kadar indi. Bu üreticiye zarar ama ihracatçıya yaradı" dedi. 

Giresun'da yerel basın manşet yaptı Cüneyd Zapsu'nun Fiskobirlik'e kredi verilmesini engellediği iddiaları, fındığın merkezi Giresun'da yerel basının manşetlerine taşındı. 
'Yeni Giresun' Cüneyd Zapsu'nun açıklamasına yer verdi. 'Giresun İleri' gazetesi ise "Olay Adam Suskunluğunu Bozdu" başlığıyla Zapsu'nun yargıya başvuracağını yazdı. Yerel basındaki haberlere göre Zapsu, iddialarda bulunanlarla mahkemede hesaplaşacağını ve bundan sonra sessiz kalmayacağını kaydetti. 

Karşılıklı suçlamalar Başbakanlık Dış Ticaret Müsteşarlığı Karadeniz Fındık ve Mamulleri İhracatçıları Birliği Yönetim Kurulu Başkanı Kamil Yavuz da yaptığı açıklamada, "Fiskobirlik Başkanı Salih Erdem'in açıklamalarında devamlı ihracatçıları suçlaması ve bunun dozunu giderek artırması tahammül sınırlarını aştı" dedi. 

'Kredi yok rahat olun' 
Fiskobirlik Yönetim Kurulu Başkanı Salih Erdem de yazılı açıklamada, Kamil Yavuz'un açıklamalarını "sektör açısından talihsizlik" olarak nitelendirerek şunları söyledi 
"Sezon başında ilk 3 haftada serbest piyasa fiyatları birliğimiz fiyatları ile aynı düzeyde giderken İstanbul'da toplanan bazı ihracatçılar, fiyatların düşürülmesi için karar almadılar mı 
Bu toplantıda 'Fiskobirlik'e kredi verilmeyecek. Rahat olun' diyen oldu mu, olduysa kimdir 'Yapı Kredi, Fiskobirlik'e haciz başlattı' diye bunu Reuters Haber Ajansı ile dünyaya ulaştıran kimlerdir Birilerinin evinde toplanıp Fatih Altaylı'ya 'Fiskobirlik batıyor' diye kimler yazdırdı Fiskobirlik'in bağlantı yaptığı şirkete, daha ucuz fındık teklif edenler kimlerdi " 



</TEXT>
</DOC>
