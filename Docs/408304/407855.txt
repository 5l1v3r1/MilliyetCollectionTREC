<DOC>
<DOCNO> 407855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/yasam/axyas02.html </URL>
<DATE> 2005/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Topbaş trafik için özür diledi 
</HEADLINE>
<TEXT>


ŞENOL DEMİRCİ İstanbul 

İstanbul'da yapımına başlanacak 20 köprülü kavşak inşaatının temel atma töreninde konuşan İstanbul Büyükşehir Belediye Başkanı Kadir Topbaş, okulların açıldığı tarihte yaşanan trafik sıkışıklığının sorumlusunun eski genel sekreteri Ramazan Evren olduğunu söyledi. 
Cemal Reşit Rey Konser Salonu'nda dün düzenlenen 20 kavşağın temel atma töreninde konuşan Topbaş, okulların açıldığı günlerde yollarda çalışma başlatılmasının büyük bir hata olduğunu belirterek şöyle konuştu 

'Kendisini uyarmıştım' 
"Okullar açılmadan bir hafta önce, o zamanki Sayın Genel Sekreterime ikazda bulundum. 'Servisler okullar açıldıktan birkaç gün sonra devreye girebiliyor. Aileler çocuklarını bizzat kendileri okula götürdükleri için ciddi bir problem yaşanacaktır. Bu da trafiği etkileyecek. Okul ilişkilerini sıkıntıya sokacak noktalarda yapılan şantiyeleri durdurun, toparlanın' dedim. Ancak Kadıköy minibüs yolu üzerinde okulların açıldığı gün çalışma başlatıldı. Kendilerini birkaç defa uyarmama rağmen çalışma sistemlerinin bu algılamalara uzak olduğunu gördüm. İnsanlar bireysel davranışlardan vazgeçmiyor. Yeni yeni sistem oturtuyoruz. Bundan dolayı İstanbullulardan özür diliyorum." 


</TEXT>
</DOC>
