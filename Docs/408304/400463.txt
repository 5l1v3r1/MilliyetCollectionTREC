<DOC>
<DOCNO> 400463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/soneko14.html </URL>
<DATE> 2005/12/04/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Havaalanlarının enerjisi serbest piyasadan... 
</HEADLINE>
<TEXT>

     Enerji sektörünün liberalleşmesine yönelik yürütülen çalışmalar çerçevesinde bazı önemli havaalanlarının ihtiyaç duydukları elektrik enerjisi serbest piyasadan karşılanacak. 
     Devlet Hava Meydanları İşletmesi DHMİ Genel Müdürlüğü'ne bağlı İstanbul Atatürk, Adnan Menderes, Ankara Esenboğa, Antalya ve Milas-Bodrum havaalanlarının yıllık enerji ihtiyaçları aylık teslimatlar yapılmak suretiyle serbest piyasadan ihale yolu ile temin edilecek. 
     Bu doğrultuda DHMİ Genel Müdürlüğü'nün yıl içinde açtığı ihale çerçevesinde, yıllık toplam 103.8 milyon kilovatsaat KWH enerji, yapılacak ihalelerle serbest piyasalardan sağlanacak. Bu miktarın 31.7 milyon KWH'si Atatürk, 29.5 milyonu Antalya, 16 milyonu Esenboğa, 15.9 milyonu Adnan Menderes, 10.7 milyonu ise Milas-Bodrum havaalanları tarafından kullanılacak. 
     DHMİ Genel Müdürlüğü'nün yapacağı ihaleden sonra ilgili havaalanlarının enerji ihtiyacını bir yıl süre ile karşılayacak olan şirketler belirlenecek. İhalede konsorsiyum oluşturarak verilecek teklifler değerlendirmeye alınmayacak. 
     
</TEXT>
</DOC>
