<DOC>
<DOCNO> 408074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sontur44.html </URL>
<DATE> 2005/12/30/ </DATE>
<TIME> 21.25 </TIME>
<AUTHOR>  </AUTHOR>
<HEADLINE>
2 genç, polise isyan ederek ölmek istedi, yine polisler kurtardı... 
</HEADLINE>
<TEXT>

     Bursa'nın merkez Osmangazi İlçesi'nde Setbaşı Köprüsü'nden atlamak isteyen iki genç, bir polis memuru tarafından ikna edilerek kurtarıldı. 
     Alınan bilgiye göre, Murat Z. ve arkadaşı Ümit K, Setbaşı Köprüsü'nün demirlerinin üzerine çıkarak kendilerini atacaklarını söylediler. 
     Çevredeki vatandaşların durumu polise bildirmesinin ardından olay yerine gelen güvenlik güçleri, gençleri ikna etmeye çalıştı. 
     Yaklaşık yarım saat ellerindeki bıçakları boğazlarına dayayarak, yanlarına kimseyi yaklaştırmayan gençler, çeşitli suçlardan sabıkalı olduklarını ve sürekli polisler tarafından takip edildiklerini öne sürdüler. 
     Murat Z, 6 ay önce cezaevinden tahliye olduğunu belirterek, ''Hala bize suçlu muamelesi yapılıyor. Sokak timleri sürekli bizi izliyor. Artık uykularıma bile giriyorlar'' dedi. 
     Arkadaşları tarafından da ikna edilemeyen gençlerin, sadece ''Cemal'' adında bir polis memurunun yanlarına gelmesi halinde girişimlerinden vazgeçeceklerini söylemeleri üzerine, Osmangazi Araştırma Büro Amirliği'nde görev yaptığı bildirilen Cemal Aykın adındaki polis memuru, olay yerine geldi. 
     Polis memurunun yanlarına gelmesinin ardından ikna edilen gençler, intihar girişiminden vazgeçerek köprünün demirlerinden indiler. 
     Gençler daha sonra polis otomobiline bindirilerek, Osmangazi Araştırma Büro Amirliği'ne götürüldü. 
     
</TEXT>
</DOC>
