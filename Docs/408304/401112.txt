<DOC>
<DOCNO> 401112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sontur03.html </URL>
<DATE> 2005/12/06/ </DATE>
<TIME> 04.30 </TIME>
<AUTHOR>  </AUTHOR>
<HEADLINE>
Kanalizasyon çalışması sırasında zehirlenen işçilerden ikisi öldü... 
</HEADLINE>
<TEXT>

     İstanbul Büyükşehir Belediyesi, Eminönü'nde, 2 işçinin ölümü, 3 işçinin de yaralanmasıyla sonuçlanan zehirlenmesi olayıyla ilgili kesin sonucun, numune alınan suyun incelenmesinden sonra belirleneceğini bildirdi. 
     Büyükşehir Belediyesi'nden yapılan yazılı açıklamada, Eminönü'ndeki altgeçitte bulunan yağmur suyu tahliye odasında biriken yağmur suyu temizleme çalışmaları sırasında, nedeni henüz belirlenemeyen gazdan zehirlenen işçilerden 2'sinin hayatını kaybettiği hatırlatıldı. 
     Deniz Hizmetleri Müdürlüğü'nde çalışan Satılmış Gökçe, Bilal Bulaç, Erdal Bayram, Veysel Özcan ve Murat Bayat'ın temizlik çalışmaları sırasında fenalaştığı belirtilen açıklamada, olayın İtfaiye Daire Başkanlığı'na bildirilmesi üzerine, kurtarma ekibinin olay yerine gönderildiği kaydedildi. 
     Açıklamada, itfaiye ekiplerinin ilk anda temizlik yapılan su atık odasına oksijen tüpleri atarak müdahale ettiği belirtilerek, bu sırada odada bulunan 5 işçiden üçünün ilk müdahale ile çıkartılarak hastaneye sevk edildiği bildirildi. 
     Nedeni henüz anlaşılamayan gazdan etkilenen Gökçe ve Bulaç'ın olay yerinde hayatını kaybettiği belirtilen açıklamada, şöyle denildi 
     ''Eminönü'ndeki altgeçitte, 15 yıldır düzenli olarak su ve çamur temizleme çalışmaları yapılmaktadır. Daha önce temizlenen tahliye odasında, herhangi bir gaz sızıntısı veya koku duyulmadığı belirlendi. 
     İçeriği henüz belirlenemeyen gazın, yağmur suyu kanalına Kapalıçarşı da altın ve gümüş işletmeciliği yapan dükkanlardan gelmiş olabileceği tahmin ediliyor. Kesin sonuç, numune alınan suyun incelenmesinden sonra belirlenecek. İstanbul Büyükşehir Belediyesi olayla ilgili savcılığa suç duyurusunda bulunacaktır.'' 
     
</TEXT>
</DOC>
