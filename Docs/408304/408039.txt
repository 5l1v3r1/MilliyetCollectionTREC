<DOC>
<DOCNO> 408039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sontur09.html </URL>
<DATE> 2005/12/30/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Görevli gibi yanaştı, otomobili çaldı 
</HEADLINE>
<TEXT>

     
     Turhan ARSLANOĞLU İSTANBUL, DHA 
     
İSTANBUL’da bir akaryakıt istasyonundan benzin aldıktan sonra, otomobiline su koymak isteyen ve kontak anahtarını aracın üzerinde bırakan sürücü, yardım etmek bahanesiyle yanına gelen ve üzerinde pompacıların giydiği monta benzer elbise bulunan kişinin kurbanı oldu. Otomobil hırsızı aracı çalarak kayıplara karıştı. 
     Kartal OPET’te 15 gün önce aldığı 34 YA 496 plakalı Citroen C3 marka otomobiline benzin alan Muammer Altın, aracına su koymak için benzinliğin yan tarafına geçti. Otomobilin kaputunu açan Altın’ın yanına üzerinde benzinlik görevlilerinin giydiği monta benzer mont bulunan 25- 30 yaşlarında bir kişi yanaştı. Altın'ın anlattıklarına göre bu kişi kendisine suyu içeriden doldurabileceğini söyleyerek uzaklaştı. Kontak anahtarını otomobilin üzerinde bırakan Muammer Altın, su almak için lavabo bölümünden içeriye girdiği sırada, oto hırsızı kontak anahtarı üzerinde bulunan otomobilin kaputunu kapatıp araca binerek hızla uzaklaştı. 
     
     GÖREVLİ SANMIŞ 
     Bir süre sonra dışarıya çıkan Altın, yeni aldığı otomobilinin yerinde olmadığını görünce şok geçirdi. Otomobilini 15 gün önce aldığını belirten Muammer Altın şunları anlattı 
     Ben her zaman o benzinlikten benzin alıyorum. Akşam saat 20.00 sıralarında benzin aldım. Aracıma su koymak için lavabolar bölümüne geçtiğim sırada yanıma yaklaşan bir kişi, bana su almam için bir yer gösterdi. Fakat oraya gittiğimde su bulamadım. Otomobillerin yıkandığı yere su almak için gittim ve döndüğümde otomobilimin yerinde olmadığını gördüm. Ben oto hırsızını benzincide çalışan görevli zannettim. Çünkü üzerinde bulunan mont benzincide çalışanların giydiği montlara benziyordu.'' Polis güvenlik kamerasına görüntüsü kaydedilen kişiyi ve otomobili bulabilmek için çalışma başlattı. 
     
</TEXT>
</DOC>
