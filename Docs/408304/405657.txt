<DOC>
<DOCNO> 405657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/soneko10.html </URL>
<DATE> 2005/12/22/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Konut kooperatifine girmek isteyenlere, Bakanlık'tan uyarı... 
</HEADLINE>
<TEXT>

     Sanayi ve Ticaret Bakanlığı, bazı yapı kooperatiflerinin ilanlarında kamuoyunu yanıltıcı ifadeler bulunduğunu belirterek, vatandaşları dikkatli olmaları konusunda uyardı. 
     Bakanlıktan yapılan açıklamada, kooperatiflerin, bakanlığın denetim kapsamında olduğuna işaret edilerek Türkiye'de 36 bin 288 konut yapı kooperatifi bulunduğu ve bunların konut ihtiyacını karşılamada önemli destek sağladığı kaydedildi. 
     Ancak son günlerde kooperatiflerin yayımladığı ilanlar ve broşürlerde ''çok düşük miktarlı ödeme taksitleri'' ''konutların makul sayılamayacak bir sürede teslim edileceği'' ''Toplu Konut İdaresi'nin kredi desteğiyle...'' şeklindeki ifadelerde kamu kurum ve kuruluşlarının isimlerinin kullanıldığı ''aidat miktarı'' ve ''ortak sayısı'' tespiti kooperatif genel kurulunca yapılacağı halde ''Aidatlar her yılın Ocak ve Haziran aylarında memur maaş artışı oranında artırılacaktır'' şeklinde açıklamalar bulunduğu hatırlatıldı. 
     Halkın, bu tür gerçeğe aykırı ilan ve reklamlarla mağdur edilmemesi için gerekli denetimin yapıldığı ifade edilen açıklamada, kooperatiflere ortak olacak vatandaşların dikkat etmesi gereken konular şöyle sıralandı 
     ''- Ortak olacağınız kooperatifin ana sözleşmesini temin edin. 
     - Ortaklık hak ve yükümlülüklerinizi öğrenin. 
     - Kooperatifçe talep edilen ve edilecek olan aylık ödemeleri kendi ödeme gücünüz ile karşılaştırın. 
     - Kooperatif arsası ile tapu, imar, proje ve inşaat durumunu araştırın.'' Açıklamada, tereddüt edilen noktaların Bakanlığa bildirilmesinin önem taşıdığı da vurguladı. 
     
</TEXT>
</DOC>
