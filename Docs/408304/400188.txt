<DOC>
<DOCNO> 400188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/spor/ykocaomer.html </URL>
<DATE> 2005/12/03/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Galatasaray ve engelliler sporu 
</HEADLINE>
<TEXT>



Geç de olsa Galatasaray Kulübü, bedensel engelliler spor branşını açtı. Ve bu yıl Galatasaray Tekerlekli Sandalye Basketbol Takımı II. Lig'den mücadelesine başladı. 
Gerçi bu branşın kurulması yönetim kurulu kararıyla oldu ama, burada Genel Sekreter Sinan Kalpakçıoğlu'nun çabalarını unutmamak gerekir. Bölümün açıldığı günden beri sistemli bir şekilde gerek takımın kurulması, gerek antrenör ve malzeme temini konularında her türlü çabayı gösteren Sinan Kalpakçıoğlu'na önümüzdeki dönemde yönetim kurulunun da destek olması gerekiyor. 
Şimdi iş artık Galatasaray taraftarına düşüyor. Takımlarının maçlarını kulüpten öğrenerek, lig maçlarının oynanacağı Ataköy Ahmet Cömert Spor Salonu'nu doldurmaları gerekli. Ayrıca o zaman görecekler ki tekerlekli sandalye basketbolu gerçek bir spor. Bir kısım insanların söylediği gibi ne rehabilitasyon, ne de "Gazozuna maç." 
Konu Galatasaray olunca hedeflerin de büyük olması gerekiyor. Bu bakımdan bu yıl rahatlıkla I. Lig'e çıkacaklarını düşündüğümüz Galatasaray Tekerlekli Sandalye Basketbol Takımı, önümüzdeki yıl I. Lig şampiyonluğu için mücadele ederken, Avrupa'da da başarılara koşmak zorunda. Bundan böyle iki büyük kulübümüz Galatasaray ve Beşiktaş'ın İstanbul'da veya diğer şehirlerde hangi salonlarda, kimlerle maç yapacaklarını yerimizin olanak verdiği sürece taraftarlarına da duyuracağız. Ve inanıyoruz ki bir kere Tekerlekli Sandalye Basketbol Maçı seyreden insanların önemli bir bölümü, hele basketbolu seviyorlarsa, bir daha maçlarının oynandığı salonlardan çıkmayacaklar. 
Galatasaray'ın yönetimdeki problemleri, futbol takımının yaşadığı çalkantılar, bizlerin şu anda bu kulübümüzden daha fazla istekte bulunmamızı engelliyor. Tek isteğimiz Sinan Kalpakçıoğlu'na destek olsunlar yeter. 
Not Galatasaray Tekerlekli Sandalye Basketbol Takımı İstanbul'daki ilk maçını bugün saat 11.00'de Ahmet Cömert Spor Salonu'nda Kırklareli Engelliler Spor Kulübü'ne karşı yapacak. 



</TEXT>
</DOC>
