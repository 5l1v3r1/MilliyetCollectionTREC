<DOC>
<DOCNO> 405999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/soneko38.html </URL>
<DATE> 2005/12/23/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Unakıtan Mükellefimizin çayını da içeceğiz, vergiyi de alacağız 
</HEADLINE>
<TEXT>

     Maliye Bakanı Kemal Unakıtan, vergide yatırım indirimini ''adaletli bir sistem olmadığı için'' kaldırdıklarını bildirdi. 
     Unakıtan, 29 ilin vergi dairesi başkanlarının katıldığı toplantı öncesinde, gazetecilerin sorusu üzerine yaptığı açıklamada, vergileri belli zümreler için değil herkes için indirdiklerini, böylece adaleti sağladıklarını vurguladı. 
     Son günlerde iş çevrelerinin tepkilerine neden olan vergide yatırım indiriminin kaldırılması çalışmalarının son derece isabetli olduğunu belirten Unakıtan, şunları söyledi 
     ''Vergide yatırım indirimini, adaletli bir sistem olmadığı için kaldırdık. Bu sistemden 600 bin mükellefin 9 bini yararlanıyordu. Vergileri herkes için indirip yatırımcının önünü açtık. Yatırım indirimini tamamen kaldırdık, çünkü, bu sistemden belli bir kesim yararlanıyordu.'' Unakıtan, 2006 yılından itibaren istihdam üzerindeki vergi yükünün de azaltılmasıyla yatırımcılar için yeni bir dönem başlayacağını, böylelikle işsizliğin önlenmesine de katkı sağlanacağını kaydetti. 
     Unakıtan, 29 ilin vergi dairesi başkanına hitaben yaptığı konuşmada da artık mükellefe yaklaşımın da değiştiğini, yeni oluşumla daha sağlıklı vergi toplamanın kapısının aralandığını ifade etti. 
     ''Mükellefin çayını-kahvesini içeceğiz, güler yüz göstereceğiz, ama vergiyi de alacağız'' diyen Unakıtan, vergi dairesi başkanlarına yönelik konuşmasını şöyle sürdürdü 
     ''Bundan sonra hepinizin karnesi benim elimde olacak. Gelir İdaresi Başkanı ile ansızın yanınıza geleceğiz. Defterler arasında boğulmuş vergi dairesi başkanı istemiyorum. Mükelleflerle iç içe olun, onlarla sohbet edin. Çünkü, bundan sonra vergi incelemelerini bir adamı batırmak için değil doğru yolu gösterip kaçakları önlemek için yapacağız. Çünkü, Türkiye'nin önünde kayıtdışı ekonomi gibi çok önemli bir problem var. Bunu halledince Türkiye şaha kalkacak. 
     Bu idarenin nefesini herkes ensesinde hissedecek. Bunu söylerken, mükellefi korkutun demiyorum. Çünkü, vergi verenler müşterilerimiz, müşterilerimiz de velinimetizdir. Onlara her türlü kolaylığı getirmek için buradayız.'' Bakan Unakıtan, gelir idaresi başkanlığı kurulmasının 1960'lı yıllardan beri düşünülen bir konu olduğunu, bunu yaşama geçirilmesinin sevincini yaşadıklarını ifade etti. 
     Seyhan Oteli'ndeki toplantıya, vergi dairesi başkanlarının yanı sıra Gelir İdaresi Başkanı Osman Arıoğlu da katıldı. 
     Toplantı, basına kapalı olarak devam etti. 
     
</TEXT>
</DOC>
