<DOC>
<DOCNO> 403092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sonsiy10.html </URL>
<DATE> 2005/12/13/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
MSB'den "dövizle askerlik" duyurusu... 
</HEADLINE>
<TEXT>

     Milli Savunma Bakanlığı, yabancı ülkelerde bulunan 1967 doğumlu Türk vatandaşlarından dövizle askerlik hizmetinden yararlanmak isteyenlerin 6 Ocak 2006’ya kadar ikamet ettikleri bölgelerdeki Türk konsolosluklarına başvurmaları ve 5 bin 112 Avro veya karşılığı yabancı ülke parası yatırmaları gerektiğini bildirdi. 
     Milli Savunma Bakanlığı, yabancı ülkelerde bulunan 1967 doğumlu Türk vatandaşlarından, Askerlik Kanunu kapsamında dövizle askerlik hizmetinden yararlanmak üzere başvurmayanlar ile daha önce başvurdukları halde ödemelerini tamamlamayanlar için bir duyuru yayınladı. 
     Buna göre, yabancı ülkelerde bulunan 1967 doğumlu vatandaşlardan dövizle askerlik hizmetinden yararlanmak üzere daha önce başvurmayanların 6 Ocak 2006 tarihine kadar, bölgesinde ikamet ettikleri Türk Konsolosluklarına gerekli belgeleri ibraz ederek müracaat etmeleri gerekiyor. Bu durumdaki yükümlüler, hak sahibi olduklarının tespit edilmesi halinde, anılan tarihe kadar 5 bin 112 Avro veya karşılığı yabancı ülke parasını defaten ödeyerek başvuru işlemlerini tamamlayabilecek. 
     Dövizle askerlik hizmetinden yararlanmak üzere daha önce başvuranlardan noksan ödemesi bulunanların da 6 Ocak 2006 tarihine kadar ödemelerini 5 bin 112 Avro veya karşılığı yabancı ülke parasına tamamlamaları gerekiyor. 
     Milli Savunma Bakanlığı, başvuru işlemlerini sonuçlandırmayanların dövizle askerlik hizmetinden yararlanmak istemeleri halinde, 7 bin 668 Avro veya karşılığı yabancı ülke parasını peşin olarak ödemeleri ya da yurda dönerek durumlarına uygun askerlik işlemine tabi tutulmaları gerekeceğini bildirdi. 
     Duyuruda, Ocak 2006 celp döneminde temel askerlik eğitimine sevk edilecek dövizle askerlik hizmetine tabi yükümlülerin isim listelerinin konsolosluklara ve askerlik şubelerine gönderildiği belirtilerek, yükümlülerin sevk evrakını almak üzere 2, 3 ve 4 Ocak 2006 tarihlerinde pasaport, nüfus cüzdanı ve dövizle askerlik başvuru 
     belgeleri ile birlikte Burdur Askerlik Şubesi Başkanlığı’na başvurmaları gerektiği kaydedildi. Duyuruda, yükümlülerin temel askerlik eğitimini Burdur 58. Piyade Eğitim Alay Komutanlığı’nda yapacakları belirtildi. 
     
</TEXT>
</DOC>
