<DOC>
<DOCNO> 401863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sonyas29.html </URL>
<DATE> 2005/12/08/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Grammy'nin favorisi Mariah Carey 
</HEADLINE>
<TEXT>

     Pop yıldızı Mariah Carey, yılın albümü kategorisinde ''The Emancipation of Mimi'', yılın şarkısı ve plağı kategorisinde ''We Belong Together'' şarkısının da bulunduğu toplam 8 dalda ABD'nin müzik Oskarları sayılan Grammy ödülüne aday gösterildi. 
     Carey'in yanı sıra John Legend ve Kanye West de 8 dalda Grammy ödülüne aday gösterildi. Legend'in aday gösterildiği dallar arasında yılın en iyi sanatçısı, West'in aday gösterildiği dallar arasında 'Late Registration' albümüyle yılın albümü, 'Gold Digger' şarkısıyla da yılın şarkıcısı kategorileri bulunuyor. 
     Grammy için birden fazla kategoride aday gösterilenler arasında 50 Cent, Gwen Stefani, U2 ve Bruce Springsteen de yer alıyor. 
     Springsteen'in 'Devils Dust' isimli parçası yılın şarkısı adayları arasında bulunuyor. Aynı kategoride aday gösterilen şarkılar arasında Rascal Flatts'ın ''Bless the Broken Road'', Legend'in ''Ordinary People'', Carey'in ''We Belong Together'' ve U2'nun ''Sometimes You Can't Make It On Your Own'' isimli şarkıları da yer alıyor. 
     U2 yılın şarkısı kategorisinin yanı sıra yılın albümünün de bulunduğu 4 ayrı dalda daha aday gösterilirken, 'A Time to Love' adıyla 10 yıldır ilk kez bir albüm çıkaran Steve Wonder da 6 adaylıkla birden fazla kategoride aday gösterilen isimler arasında. 
     Grammy ödülleri 8 Şubat 2006'da Los Angeles'ta düzenlenecek bir törenle sahiplerini bulacak. 
     
</TEXT>
</DOC>
