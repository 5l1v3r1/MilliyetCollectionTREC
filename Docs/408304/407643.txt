<DOC>
<DOCNO> 407643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sonsiy04.html </URL>
<DATE> 2005/12/29/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Şemdinli Komisyonu'nda Tuğgeneral gerginliği... 
</HEADLINE>
<TEXT>

     Şemdinli olaylarını araştırmak üzere kurulan TBMM Araştırma Komisyonu’nun CHP’li üyeleri, Jandarma İstihbarat Başkanı Tuğgeneral Mehmet Çörten’in komisyona gelerek rapor vermesi konusunda haberdar edilmedikleri tepkisini sürdürürken, Çörten’in komisyona çağrılması konusunda ısrarcı oldular. Başkan Sıvacıoğlu, komisyonun çoğunluğunun istemesi durumunda Tuğgeneral Çörten’in çağrılabileceğini dile getirmesine karşın bur oylama yapılmadı. CHP, komisyonun bundan sonraki toplantısında bu konudaki ısrarını sürdürecek. 
     Hakkari merkez, Şemdinli ve Yüksekova’da meydana gelen olayları araştırmak üzere kurulan Meclis Araştırma Komisyonu, eski Hakkari Valisi Erdoğan Gürbüz, eski Şemdinli Kaymakamı Mustafa Cihan Feslihan ve Emniyet Genel Müdürlüğü Terörle Mücadele Daire Başkanı Selim Akyıldız’ı dinledi. 
     Edinilen bilgiye göre komisyona davet edilen kişiler dinlenmeden önce komisyonun CHP’li üyeleri, Jandarma İstihbarat Daire Başkanı Tuğgeneral Mehmet Çörten’in komisyona gelerek rapor vermesi konusunda haberdar edilmedikleri tepkisini dile getirdiler. Çörten’in komisyona geldiğini ve bir rapor sunduğunu gazetelerden okuduklarını anlatan CHP’liler, komisyonun töhmet altında kaldığını ifade ederek, Çörten’in komisyona çağrılmasını ve dinlenmesini talep etti. Bu konuda bazı AKP’li üyeler de destek olurken, ısrarcı olan üyelere Komisyon Başkanı Musa Sıvacıoğlu, "Komisyonda böyle bir eğilim olursa çağırır dinleriz" dedi. 
     Toplantıda Tuğgeneral Çörten’in çağrılması konusunda bir karar alınmazken, CHP’liler önümüzdeki toplantıda bu konudaki ısrarını sürdürecek ve bir oylama yapılmasını talep edecek. 
     
     "PKK HARAÇ ÖDEMEYENLERİ BOMBALIYOR" 
     Bu arada, Vali Gürbüz ve Kaymakam Feslihan’ın, olaylara ilişkin olarak hazırladıkları raporları komisyonun bilgisine sunduğu ve daha önce kamuoyuna açıklanan konularda, komisyon üyelerinin sorularını yanıtladıkları belirtildi. 
     Vali Gürbüz’ün, devlet sırrı olduğu gerekçesiyle farklı bir bilgi vermediği bildirilirken, Gürbüz’ün komisyona sunduğu raporda öne çıkan en önemli bölümü ise "Bölgede, PKK’nın varlıklı kişilerden vergi aldığı, vermeyenlere karşı patlayıcı kullandığı, bu patlayıcıların öldürmeye değil daha çok korkutmaya yönelik olduğu" bilgisi oluşturdu. 
     Kaymakam Feslihan’ın da Şemdinli’de o gün yaşanan olayları anlatıp, bombalama sırasında ölen şahsın cesedi gelince halkın galeyana geldiğini ve o andan itibaren olayların kontrolden çıktığını, emniyetin taşlandığını anlattığı ifade edildi. 
     
     TESADÜFEN ORADAYDIM 
     Komisyonun bilgisine başvurduğu bir diğer isim olan Terörle Mücadele Daire Başkanı Akyıldız da, olay günü Şemdinli’de Emniyet Müdürü ile beraber olduğunu ve patlamanın ardından Emniyet Müdürü’nün olay yerine gitmesine karşın, kendisinin emniyette kaldığını anlattığı kaydedildi. 
     Akyıldız’ın Emniyet Genel Müdürlüğü’nü arayarak bölgede kalıp kalmama konusunda bilgi istediği ve kendisine Ankara’ya dönmesinin söylenmesinin ardından, helikopterle Hakkari’ye, oradan da Ankara’ya döndüğünü ifade ettiği öğrenildi. Bu arada Akyıldız’ın konuşması sırasında tansiyonun biraz yükseldiği dile getirilirken, Akyıldız’ın komisyon üyelerinin "Hiç mi merak etmedin... Olay olmuş bu gibi konularla ilgili en önemli kurumlardan birini başındasın" sorusuna, "Yok, benim görevim değil orada emniyet, jandarma, savcı var. Ben oraya sadece bölgedeki emniyet güçlerinin araç ve gereç ihtiyacının belirlenmesi amacıyla gitmiştim. Orada bulunduğum sırada patlamaların olması sadece bir rastlantı" yanıtını verdiği öğrenildi. 
     Akyıldız’ın şu an tutuklu bulunan astsubaylarla ilgili yorum yapamadığı, konuyu yargının aydınlatacağını söylediği belirtilirken, Akyıldız, son bir yılda PKK’dan bir ton patlayıcı ele geçirildiğini, hala ellerinde 1,5 ton patlayıcı olduğunun tahmin edildiğini anlattı. 
     
     BİR KOMİSYON ÜYESİNİN İZLENİMLERİ 
     Bu arada CHP’li bir komisyon üyesi Jandarma istihbaratına bağlı astsubayların kent merkezlerinde görev yapabilmeleri için emniyet müdürünün kaymakamın, valinin haberi olması gerekirken, söz konusu kişilerin bu çalışmadan haberdar olmadıkları izlenimini aldığını anlattı. 
     Astsubayların ellerinde bir görev kağıdı olduğunu ancak jandarmanın önce istihbarat çalışması yapıp daha sonra polisle ortak operasyon gerçekleştireceklerini anlattığını dile getiren komisyon üyesi bunun hukuka uygun olmadığını ve oradaki mülki amirlerin hiç birinin astsubayların görevli olduklarından haberdar olmadıklarını söyledi. 
     
</TEXT>
</DOC>
