<DOC>
<DOCNO> 400832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sonyas09.html </URL>
<DATE> 2005/12/05/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Maya Sahnesi'nde yeni oyun ''Belkıs düştü kuyuya '' 
</HEADLINE>
<TEXT>

     Maya Sahnesi Aralık ayından başlayarak "Belkıs düştü kuyuya " adlı yeni bir oyun sahneliyor. 
     Hayal dünyası çok zengin, bölünmüş kişilikli bir kadının kendinin ve Türkiye’nin yakın geçmişine ironik bakışını yansıtan oyun renkli bir komedi. 
     Bir kadının kişiliğinde bir toplumun yaşadığı şizofreni ve parçalanmış kimlik su yüzüne çıkıyor. Komik olanın yanında hüzünlü bir yalnızlık ve bir kırgınlık da kendini gösteriyor. 
     Saba Melikesi Belkis, Yusuf Peygamber ve kumrulardan, 12 eylül dönemine, oradan kurtuluş savaşına, Ajda Pekkan hayranlığından, Kıbrıs çıkartmasına, bir uçak korsanı ile düşsel bir maceradan, Auschwitz kampına gitmekte olan esir yüklü bir trene kadar yakın tarihin hemen tüm ikonlarına değiyor. Ama en çok sarıldığı tema, aşk, sevgi, ilgi insanlarla ilişki kurma tutkusu ve bunun yoksunluğu. 
     Belkıs, Acıyı, gülümseyişe, tükenişi, çoşkuya, korkuyu, kahramanlığa dönüştürmede usta bir kadın. Bu dehşetengiz dönüşümleri yaratabilecek bir enerji ve inatçılığa sahip tuhaf bir kadın. Bu gücünü, hayatı kendi lehine dönüştürme becerisini, uyanıklığını seyirciye de geçiriyor. 

Yazan Murat İpek 
Dramaturji Murat İpek, Nihal G. Koldaş 
Yöneten Nihal G. Koldaş 
Oynayan Murat İpek 
Kostüm Bergin Azer 
Işık Ses Pelin İnal 
Grafik Tasarım Süen Çankaya , Kerim Kürkçü 
     
</TEXT>
</DOC>
