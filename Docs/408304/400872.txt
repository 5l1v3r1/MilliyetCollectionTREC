<DOC>
<DOCNO> 400872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/guncel/gun03.html </URL>
<DATE> 2005/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kariye'de gece ayini iddiası 
</HEADLINE>
<TEXT>


Ayasofya'ya bağlı Kariye Müzesi'nde Almanlara ayin yaptırıldığı iddia edildi, müze yetkilisi sürüldü 

ÖMER ERBİL İstanbul 

FENER Rum Patriği Bartholomeos'un Aziz Andrea Yortusu'na davet ettiği Papa 16. Benedikt'in Ayasofya Müzesi'nde ayin yapma isteği tartışıladursun, Almanlar, Ayasofya'ya bağlı Kariye'de ayin yapmayı başardı. 
Dünya sanat tarihinin baş yapıtları sayılan mozaik ve frekslerle süslü eski bir kilise olan Kariye Müzesi'nin idarecisi Mehmet Bayrakçı'nın, iki ay önce, müze akşam kapandıktan sonra bir grup Almanı içeriye alıp ayin yapmalarına izin verdiği öne sürüldü. 

'Arka kapıdan aldı' 
Kariye Muhtarı Yusuf Koç, AKP Fatih İlçe Başkan Yardımcısı ve mahalle sakinleri, konuyu bir dilekçeyle İstanbul Valiliği'ne bildirdi. Bunun üzerine araştırma başlatılırken, Bayrakçı görevinden alınarak Sefaköy İl Halk Kütüphanesi'ne gönderildi. Müze çalışanları, Bayrakçı'nın bu gece ayini nedeniyle yüklü miktarda para aldığını öne sürdü. Dilekçede ise ayrıca şu iddialara yer verildi. 
"Giriş kapısının gişe tarafı kanadını bilinçli olarak kapatarak, yolsuzluk için zemin hazırlamakta. Yetkisini aşarak, 19 Ağustos'ta kendisi bütün gün gişede bilet sattı. Mesai dışında ve müzenin kapalı günleri, turistleri aleni olarak arka kapıdan içeri almakta, devleti zarara uğratmakta." 

'İddialar yalan' 
İddiaların muhtarla sürtüşmelerinden kaynaklandığını savunan Bayrakçı ise şunları kaydetti 
"Müzenin etrafını temizlettim diye muhtar bana husumet besledi. Kimseye ayin yaptırmadım. Yapmak isteyenler olduğunda engel oldum. Hatta namaz kılmak isteyenlere de izin vermedim. Sadece Alman bir film ekibi kısa metrajlı film çekerken, tabut falan getirerek ayin yaptı. Bu da bakanlıktan izinliydi. Turistleri arka kapıdan aldırdığım ise iftiradır." 



</TEXT>
</DOC>
