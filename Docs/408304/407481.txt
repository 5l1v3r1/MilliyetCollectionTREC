<DOC>
<DOCNO> 407481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/guncel/axgun01.html </URL>
<DATE> 2005/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Binlerce yıllık miras gün ışığında 
</HEADLINE>
<TEXT>


Bir zamanlar Anadolu'nun en varlıklı kentlerinden biri olan, anıtsal çeşmeleri ve gladyatör dövüşleriyle tanınan Sagalassos'taki kazıların başkanı Prof. Waelkens, "Türkiye arkeolojide inanılmaz gelişim kaydetti" diyor 

Aslı Onat 

Anadolu'nun antik kentlerinden Sagalassos'un görkemli tarihi, Aygaz'ın restorasyonunu üstlendiği Antoninler Çeşmesi ile gündeme taşındı. Kent, Erken Tunç Çağı'ndan Roma İmparatorluğu'na kadar insan yerleşimine ev sahipliği yaptı. Kazılar, 1990'dan beri Belçika Levune Üniversitesi tarafından, Prof. Dr. Marc Waelkens başkanlığında yürütülüyor. Kazılara Türkiye'den de çok sayıda arkeolog, mimar ve akademisyen katılıyor. 
Yaklaşık 2 bin yıl önce Roma İmparatorluğu zamanında prestij göstergesi olarak inşa edilen, 28 metre cepheli ve 9 metre yüksekliğindeki anıtsal Antoninler Çeşmesi'nin restorasyonunun ve depreme karşı güçlendirme çalışmalarının 2010'da tamamlanması planlanıyor. Restorasyonu, İnşaat Mühendisi ve Mimari Restorasyon Uzmanı Semih Ercan'ın yönettiği ekip tarafından gerçekleştirilen Antoninler Çeşmesi'nde hedef, ziyaretçilerin şelaleli çeşmeden antik çağlardaki gibi su içebilmesi. 
1969'dan beri Türkiye'de çalışan Prof. Waelkens ile Sagalassos'u konuştuk 

Sagalassos bölgesinin önemi nedir 
Antik kentler, genellikle çağdaş yerleşim bölgelerinin yakınında yer alır, çünkü kentlerin inşasında kullanılan malzemeler geçen zaman içinde tekrar tekrar değerlendirilir. Sagalassos'ta böyle bir durum söz konusu değil. Deniz seviyesinden çok yüksekte Batı Toroslar'ın bir parçası olan Ağlasun'un güney eteklerinde kurulmuş bir kent. Veba, erozyon, deprem ve savaş gibi pek çok felaket yaşanmış. Kazıdaki yaklaşımımız yalnızca anıtları ve heykelleri ortaya çıkarmak değil. Kent halkı o zaman ne yer, ne içerdi, hayatları nasıldı gibi sorulara da yanıt bulmaya çalışıyoruz. 

Sırada hangi çalışmalar var 
Önümüzdeki beş yılda tamamen Romalılardan önceki dönemi, 5. ve 13. yüzyıllar arasında meydana gelmiş değişiklikleri araştıracağız. 

Türkiye arkeoloji alanında ne gibi gelişmeler kaydetti 
İnanılmaz bir gelişim gözlüyorum. Teknik yaklaşım çok gelişti. Geçmişte daha çok Helenistik dönem ve Roma dönemi inceleniyordu. Ama şimdi prehistorya tarihöncesi uzmanları, hayvan ve bitki kalıntıları gibi buluntuları da araştırıyor. 

'Desteğimizi sürdüreceğiz' 

Aygaz Genel Müdürü Mehmet Ali Neyzi, Aygaz firmasının Sagalassos'taki Antoninler Çeşmesi'nin restorasyonunu üstlenmesiyle ilgili olarak şunları söyledi 
"Koç Topluluğu'nun her üyesi gibi Aygaz da kurulduğu günden bu yana toplumsal paylaşıma büyük önem veren, Türkiye'ye elinden geldiğince sosyal ve kültürel katkı sağlamaya çalışan bir kurum. Aygaz, toplumsal paylaşım projelerini geçmiş ve gelecek eksenlerinde yürütüyor. Temel ilkemiz, geçmişe sahip çıkmak ve geleceğe yatırım yapmak. Sagalassos'a verdiğimiz destek de geçmişe sahip çıkan Aygaz'ın bir yansıması. 
Arkeolojik buluntuların çok değerli tarihi ve turistik zenginlikler olduğuna ve Sagalassos'un Türkiye'nin arkeolojik zenginlikleri arasında önemli bir yeri bulunduğuna inanıyoruz. Bir zamanlar Anadolu'nun en görkemli şehirlerinden olan Sagalassos'un gün ışığına çıkarılıyor olması bize büyük heyecan veriyor. Bu nedenle, çeşmeleriyle ünlü Sagalassos'un eski görkemli günlerine dönmesine katkı sağlamak amacıyla zengin motifleriyle anıtsal bir değer taşıyan Antoninler Çeşmesi'nin restorasyonunu üstlendik. Çalışmaların biteceği yıla kadar Sagalassos'a desteğimizi sürdürmeyi amaçlıyoruz." 

SAGALASSOS 

Antalya'ya 110 km uzaklıktaki Sagalassos antik kenti, Burdur'un Ağlasun ilçesinin 7 km kuzeyinde yer alıyor. 
Batı Toroslar'ın bir parçası olan Ağlasun Dağı'nın güney eteklerinde, 1450 - 1700 m yükseklikteki meyilli bir arazi üzerine kurulu kentin kalıntıları doğu - batı yönünde 2.5 km, kuzey - güney yönünde de 1.5 km'yi kapsayan bir alana yayılıyor. İlk olarak 1706'da Fransız gezgin Paul Lucas tarafından keşfedilen Sagalassos'ta arkeolojik kazılar 1990'da başlatıldı. 
Çeşmelerinin görkemiyle anılan Sagalassos, dünyanın en yüksek rakımlı, 9 bin kişilik tiyatrosu ve kendine has kaya mezarlarıyla da dikkat çekiyor. Sagalassos'ta bulunan ve Traian dönemine tarihlenen Ares, Herakles, Hermes, Zeus, Athena ve Poseidon büstleri, antik dönem heykeltıraşlığının önemli örneklerinden sayılıyor. Ayrıca içinde pek çok havuz bulunan Roma Hamamı da iki katı korunmuş şekilde günümüze ulaşmış. 



</TEXT>
</DOC>
