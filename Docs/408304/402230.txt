<DOC>
<DOCNO> 402230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/siyaset/asiy.html </URL>
<DATE> 2005/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Cuma molası verildi 
</HEADLINE>
<TEXT>


Erdoğan, resmi programa göre Lowy Enstitüsü'nde konuşma yapacaktı. Konuşmanın cuma namazına rastlaması üzerine, enstitü programı iptal edildi ve cumaya gidildi 

Elçin Ergün - Sydney 


Başbakan Recep Tayyip Erdoğan, Sdney'de bulunan "think tank" kuruluşu Lowy Enstitüsü'ndeki programını iptal ederek cuma namazı kılmak için camiye gitti. Erdoğan onuruna, önceki akşam New South Wales Senato Başkanı Meredith Burgmann ve Eyalet Meclisi Başkanı John Aquilina tarafından bir yemek verildi. Erdoğan, yemekte Avustralya halkı ve İngiltere Kraliçesi Elizabeth onuruna içinde su bulunan kadehi kaldırdı. 
Erdoğan, Sydney Türk ve Avustralyalı işadamlarının düzenlediği iş forumuna katıldı. Erdoğan'ın resmi programına göre Türkiye saatiyle 03.00 - 04.30 arasında Lowy Enstitüsü'nde konuşma yapması bekleniyordu. Aynı saatlerde cuma namazının kılınacak olması nedeniyle bürokratlar enstitüdeki programın ileri bir saate alınmasını istedi. 

Enstitü kabul etmedi 
Enstitü yetkilileri, programın aylar öncesinden hazırlandığını, programı erteleyemeyeceklerini bildirince, programın iptal edilmesine karar verildi. 
Erdoğan'ın burada yapacağı konuşmayı, Sydney'in de içinde bulunduğu New South Wales eyaleti yetkilileri ve enstitüdeki öğrenciler dinleyecekti. 

Sydney'de iki gösteri 

Erdoğan'ın Sydney'de gittiği yöndeki tüm yollar trafiğe kapatıldı. Erdoğan'ın kaldığı otelin önünde, Ermeni asıllı Avustralya vatandaşları gösteri yaptı. Ermeni grubu, "Adalet istiyoruz", "Ağrı Dağı'nı istiyoruz" sloganları attı. Polisin yönlendirdiği Türk vatandaşlarda pankartlar açtı. Başbakan Erdoğan ve resmi heyet otele garajdan giriş yaptı. 

Dedikodulara kulak asmayın 

Erdoğan, programının iptal edilmesinin ardından Türk vatandaşlarının yoğun olarak yaşadığı bölgeye giderek Gelibolu Camii'nde cuma namazı kıldı. Erdoğan, namaz sonrasında Türk kökenli vatandaşlarla sohbet ederken bazı kişilerin tekbir getirmesi dikkat çekti. Erdoğan'a New South Wales bölgesi İslam Dernekleri Başkanı İbrahim Din plaket verdi. Avustralya gezisi çerçevesinde 8. Cumhurbaşkanı Turgut Özal da Gelibolu Camii'nde namaz kılmıştı. 

Mezarlara saygılıyız 
Erdoğan, İş Forumu'nda da "Anzak törenleri için 20 - 25 bin kişinin Çanakkale'ye geldiğini belirterek, "Bazı dedikodular yayılıyor, 'oradaki mezarları Türkler yok edecek''diye. Kulak asmayın. Biz saygıyı ön planda tutuyoruz" dedi. 
Erdoğan, önceki akşam onuruna verilen yemekte de Sydney'i İstanbul'a benzettiğini ifade ederek, "İstanbul'un da Sydney gibi bir olimpiyat kenti olması için çalışıyoruz" diye konuştu. 


</TEXT>
</DOC>
