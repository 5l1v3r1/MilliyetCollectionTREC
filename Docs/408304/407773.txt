<DOC>
<DOCNO> 407773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sonyas15.html </URL>
<DATE> 2005/12/29/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Anadolu'da yılbaşı ile ilgili inanışlar... 
</HEADLINE>
<TEXT>

     Anadolu’da yeni yılın bolluk ve bereketli geçmesiyle ilgili bazı inanışlar bulunuyor. 
     Alınan bilgiye göre, yılbaşı ve yeni yıla ilişkin inanışların bazıları halen halk arasında yaşatılırken bazıları ise duyanları şaşırtıyor. Halk arasındaki bu inanışlardan bazıları şöyle 
     "- Yılbaşı sabahı oluktan en erken kim su getirirse o zengin olur. 
     - Yılbaşına dört beş gün kala değirmen kurulur, un kapları doldurulur, yeni yıla dolu kaplarla girilir ki o yıl un kapları hep dolu olsun. 
     - Yılbaşı gecesi eve öküz çıkartılır. Öküz eve girerken sağ ayağını atarsa o yıl bereketli geçeceğine inanılır. 
     - Yılbaşı gecesi evin kadını fasulye tanelerini, evde bolluk ve bereket olsun diye evin duvarlarına fırlatır." 
     
     KAĞIZMAN’DA PAGAÇ 
     Kağızman Kaymakamlığı’na ait web sitesinde yer verilen ilginç yılbaşı inanışı da şöyle 
     ’Yılbaşı gecelerinde yapılan eğlencelerde yenilecek bir nevi pasta veya börek benzeri bir yiyecek olan pagaç, yeni yılda ailenin kısmeti kimin başında toplanacağını tespit etmede de kullanılır. 
     Pagacın hamuru hazırlanırken içine ufak bir madeni para atılır. 
     Para hamurla yoğrulup kaybolur. Pagaç tepsi içine yağ ile kavrulmuş un, ceviz içi ve çeşitli baharatlar konularak pişirilir. 
     Yılbaşı eğlenceleri devam ederken saat 24.00’da yeni yıla girişte pagaç, aile sayısına göre eşit parçalara ayrılmak sureti ile kesilir. 
     Aile sayısına kedi ve köpek de ilave edilir. Pagaç içine konulan para aileden kimin hissesinde çıkarsa yeni yılın kısmetli kişisi olarak ilan edilir. Bu geceye mahsus bu kısmetli kişiye fazla değer verilerek eğlencelerine devam edilir." 
     
</TEXT>
</DOC>
