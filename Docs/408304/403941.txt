<DOC>
<DOCNO> 403941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sondun14.html </URL>
<DATE> 2005/12/16/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Avrupa basını Irak'ta demokrasi yeşeriyor 
</HEADLINE>
<TEXT>

     BBC TÜRKÇE 

Batı basını, Sünnilerin de oy kullanmasıyla, katılım oranının yüksek olduğu Irak seçimlerini memnuniyetle karşılarken, Fransız Le Figaro, "Irak'ta demokrasi yerleşiyor" manşetini attı, Almanya'dan Der Tagesspiegel ise "Iraklıların demokrasiye yatkın olmadıkları, dahası bunu istemediğini düşünenler yanıldı" diye yazdı. 
     Ancak bu başlıkları, bundan sonraki sürece ilişkin soru işaretleri takip ediyor. Bunların yanıtını artık Iraklı politikacıların vereceğini belirten İngiltere'den Daily Telegraph şöyle devam ediyor "Iraklılar demokrasiye sahip çıktı. Ancak siyasiler bunun boşa gitmesine neden olabilir. Ocak ayındaki seçimde böyle oldu. 
     Milyonlarca Iraklı, tehditlere kulak asmayıp sandığa gitti, ancak temsilcilerinin geçiş hükümetini kurması tam 4 ay aldı. Sonunda boşluğu intihar bombacıları doldurdu. 
     Amerikan ve İngiliz askerlerinin ülkeyi ne kadar erken terk edeceğini de yeni hükümetin başarısı ortaya koyacak. Tarihin George Bush ve Tony Blair'den nasıl sözedeceğini de bu hükümetin icraatları belirleyecek. 
     Irak'ı işgal ederek Orta Doğu'yu kana bulayan budalalar mı, yoksa, Arapları Saddam Hüseyin'den kurtarmak için popülaritelerini feda eden uzak görüşlü liderler mi " 
     
     Times'a göre bundan sonrası için en büyük tehlike 

     Times ise, Iraklı seçmenin etnik kimlikleri doğrultusunda oy kullandığını hatırlatıyor ve şu uyarıda bulunuyor "Bundan sonrası için en büyük tehlike, siyasilerin de sadece etnik kimlik doğrultusunda faaliyet göstermesi. 
     Herkesin ortak kaygısı, Irak nüfusunun tüm unsarlarının yeterince temsil edilememesi durumunda, ülkenin şiddet ve kaosa sürükleneceği, daha da kötüsü parçalanacağı. 
     Direnişin seçim sürecinde durmuş olabilir. Ancak seçimin ardından tekrar kendini göstereceğini unutmamak gerek". 
     
     Guardian Sünnilere dikkat 

     Seçim sonrası direnişin devam edip etmeyeceği sorusuna yanıt arayan bir başka gazete de Guardian. Bağdat'tan yazan Jonathan Steele'e göre, sorunun yanıtı, Sünni siyasetçilerin beklentilerinin karşılanıp karşılanmayacağında yatıyor. 
     "Amerika Birleşik Devletleri'nin umudu, Sünniler siyasi sürece katıldıkça, direnişin kademeli olarak azalacağı. Buna göre, Sünni siyasetçiler ve din adamları, direnişçileri buna ikna edecek. 
     Ancak bu görüşün zayıf noktası şu Sünni siyasetçilerin bir süre sonra hayakırıklığına uğraması riski var. Anayasanın değiştirileceği vaadi ile siyasi sürece katılan bu isimler, ciddi değişiklikler yapılmazsa, kandırıldıkları hissine kapılabilir". 
     
</TEXT>
</DOC>
