<DOC>
<DOCNO> 400895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/spor/aspo.html </URL>
<DATE> 2005/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Anahtar oyuncularda' 
</HEADLINE>
<TEXT>


Fenerbahçe'nin hocası Daum, Trabzon beraberliğinin PSV maçı için takımın uyanması açısından önemli olduğunu söyledi, "Ama bunun yanıtını sahada futbolcuların kendileri verecek. Daha fazla risk almak zorundayız. İlk gol gidişatı belirler" dedi 

YUSUF KOBAL 


Sarı - lacivertli ekibin teknik patronu Christoph Daum, dünkü basın toplantısında PSV Eindhoven maçı için çok fazla umutlu mesajlar vermedi. 
UEFA Kupası'na katılmak istediklerini vurgulayan Alman hoca, "Taraftarlar için görülmeye değer bir maç olacak. Kazanan iki takım da farklı kulvarlarda Avrupa'da devam edecek. İlk maçta olumlu tecrübeler kazandık. Bunları değerlendirmek istiyoruz. Öncelikle PSV'nin oyunun başındaki baskılı futbolunu kontrol altında tutmalıyız. Özellikle Farfan ve Beasley'e dikkat etmeliyiz" diye konuştu. 
Atılacak golün kırılma noktası olacağını kaydeden Daum, "Maçın gidişatını ilk gol belirleyecek. Arzuladığım ilk golü bizim bulmamız. PSV böylece üzerimize gelecek. Böylece boşalttıkları alanları daha rahat kullanabiliriz. Onlar golü atarsa, disiplini elden bırakmayan oyun anlayışları var ki, işimiz güçleşir" dedi. 
Trabzonspor maçının berabere bitmesinin avantaj olabileceğinin altını çizen Daum, şöyle devam etti "Galatasaray karşılaşması öncesi 'her maçımızı kazanamayız' demiştim. Bir sonraki maçta bunu yaşayacağımızı tahmin etmezdim. Ancak takımın gerçekten uyanması anlamında böyle bir sonuca ihtiyaç vardı. Ama bunun yanıtını yarın bugün sahada oyuncularım verebilirler." 
Fenerbahçe'nin hocası, "neden gerginsiniz " sorusuna ise, "Trabzonspor maçından sonra hiçbir şey olmamış gibi gülmek hocalık anlayışıma ters. Immel'in sağlık sorunları nedeniyle görevini bırakmasına da üzülüyorum. Üzüldüğüm diğer nokta da Şampiyonlar Ligi'ne devam etme umutlarımızın olmaması" yanıtını verdi. 

Yine barışmadılar 

Hooijdonk, Fenerbahçe'nin dünkü antrenmanını izleyerek eski takım arkadaşlarına destek verdi. Gurbetçilerin yoğun ilgi gösterdiği Hollandalı golcü, küskün ayrıldığı Daum ile bir araya gelmedi 


Fenerbahçe'nin eski golcüsü Pierre van Hooijdonk sarı-lacivertlilerin dün akşam Philips Stadı'nda yaptığı antrenmana gelerek tribünlerden çalışmayı izledi, PSV Eindhoven maçı öncesi arkadaşlarına destek verdi. 
Teknik direktör Daum ile küskün ayrılan Hooijdonk, Fenerbahçe sahaya çıktığında tribünlerden çalışmayı izleyen 500 kadar gurbetçi tarafından alkışlandı. Hollandalı yıldızın ismini uzun süre bağıran gurbetçiler daha sonra da Daum'un lehine tezahürat yaptı. Çalışmanın bitiminde Fenerbahçeli futbolcular tek tek Hooijdonk'un yanına gelerek sohbet etti. Hooijdonk'un oğlu Sidney'i ise Kemal Fenerbahçe soyunma odasına götürdü. Ancak Hooijdonk, Daum ile arasındaki kötü ilişki nedeniyle soyunma odasına gitmekten kaçındı. Hooijdonk, antrenmanı damadı Galatasaraylı Mehmet Gamgam ve yöneticilerle birlikte izleyen Başkan Aziz Yıldırım'la da konuşmadı. 
Bu arada Fenerbahçe'de sakatlıkları bulunan Nicolas Anelka ile Serkan'ın bugünkü maçta oynayabilecekleri açıklandı. 



İmmel ayrıldı 

Teknik Direktör Daum'un en yakın çalışma arkadaşı olan kaleci antrenörü Eike İmmel görevini bıraktı. Alman hoca gibi belinden rahatsızlığı bulunan ve yürüme zorluğu çeken İmmel, ameliyat olacağı gerekçesi ile yönetime başvurdu. İmmel, Türkiye'deki kurallar gereği Fenerbahçe'ye diploması ile kaleci antrenörlüğü yapamıyor ve sahaya giremiyordu. Daum bir süredir İmmel'e tüm disiplin uygulamaları için yetki vermiş, futbolcuların ve çalışanların uyması gereken kuralları belirlemesi konusunda serbest bırakmıştı. 

PSV yenilmiyor 

PSV Eindhoven, bu yıl kendi liginde hiç yenilmezken Avrupa kupalarında evinde oynadığı son 14 maçta da yenilgi yüzü görmedi. Bu karşılaşmaların 11'ini kazanan PSV, bundan önce Türk takımlarına karşı kendi sahasında oynadığı dört maçı da kazandı. Buna karşılık Fenerbahçe'nin henüz Hollanda'da galibiyeti yok. Sarı - lacivertliler, bu ülkedeki dört maçında sadece iki gol atıp, 12 gol yedi. Bu arada PSV'de orta sahada görev yapan Vayrynen ile Jong'un sakatlıklarının sürdüğü, Afelay'in de oynamasının şüpheli olduğu öğrenildi. Schalke maçında oynayamayan ABD'li oyuncu Beasley'nin ise takıma dönmesi bekleniyor. 

Deplasman k busu 

Fenerbahçe, Avrupa kupalarında bugüne dek rakip sahalarda yaptığı 59 maçta sadece 9 galibiyet elde etti. UEFA ve Şampiyon Kulüpler Kupası maçlarında 3'er, Şampiyonlar Ligi'nde de 2 kez deplasmanda kazanan sarı - lacivertliler, Şampiyonlar Ligi Ön Eleme maçlarında 1 galibiyet elde etti. Deplasmanda rakiplerine 50 gol atan Fenerbahçe, kalesinde 142 gole engel olamadı. 

PSV 
Gomes 
Lucius 
Ooijer 
Alex 
Lamey 
Cocu 
Simons 
Culina 
Farfan 
Vennegoor 
Hesselink 
Kone 

FENERBAHÇE 
Volkan 
Serkan 
Önder 
Luciano 
Ümit 
Appiah 
Aurelio 
Tuncay 
Alex 
Nobre 
Anelka 

E GRUBU O G B M A Y P AC Milan 5 2 2 1 9 4 8 Schalke 04 5 2 2 1 10 6 8 PSV Eindhoven 5 2 1 2 2 6 7 FENERBAHÇE 5 1 1 3 7 12 4 

Avrupa karnesi KUPA O G B M UEFA 46 15 7 24 Şam.K. 33 9 4 20 Şam.L.El. 6 2 2 2 Şam.Ligi 23 6 2 15 Kupa G. 9 3 1 5 Toplam 117 35 16 66 


</TEXT>
</DOC>
