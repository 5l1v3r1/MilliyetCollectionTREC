<DOC>
<DOCNO> 407658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sonsiy19.html </URL>
<DATE> 2005/12/29/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Öymen Başbakan Hikmetyar ile ilgili verdiği yanlışı düzeltmeli 
</HEADLINE>
<TEXT>

     CHP Genel Başkan Yardımcısı Onur Öymen, Gulbettin Hikmetyar’ın, Türkiye’ye geldiği 1986 yılında başbakan olmadığını, 1993’te bu göreve atandığını belirterek, "Başbakan’dan beklediğimiz, verdiği yanlış bilgiyi resmen Meclis’in önünde düzeltmesi ve özür dilemesidir" dedi. 
     Öymen, Parlamento’da düzenlediği basın toplantısında, Başbakan Recep Tayyip Erdoğan’ın, bütçe görüşmelerindeki konuşmasının, hayal kırıklığı yarattığını savundu. 
     Başbakanların, Meclis’te doğru söylemek zorunda olduğunu ifade eden Öymen, Erdoğan’ın bütçe görüşmelerinde Hikmetyar ile ilgili sözlerini anımsattı. 
     Başbakan Erdoğan’ın, "Hikmetyar’ın, 1986’da İslam Ülkeleri Ekonomik İşbirliği Toplantısı’na, Başbakan sıfatıyla geldiğini, bunun, resmi kayıtlardan okunmasını istediğini" söylediğini hatırlatan Öymen, Hikmetyar’ın o tarihte başbakan olmadığını kaydetti. 
     
     "YANLIŞ DAVRANIŞINI BUGÜN DE KABUL ETMİYOR" 
     Onur Öymen, Hikmetyar’ın, aşırı dinci eğilimli Hizb-i İslami örgütünün başkanı olduğunu, başbakanlığa 17 Haziran 1993’te atandığını vurguladı. 
     Türk siyasetçisinin, yabancı bir konuğun önünde diz çökemeyeceğini dile getiren Öymen, "Sayın Başbakan, ne yazık ki o davranışın yanlış olduğunu bugün de kabul etmiyor" dedi. 
     Erdoğan’ın, övgüyle bahsettiği dönemlerde, Hikmetyar’ın, bir öğrenciyi öldürme suçundan mahkum edildiğini, daha sonra Pakistan’a kaçtığını belirten CHP Genel Başkan Yardımcısı Öymen, örgütün, çarşaf giymeyen üniversite öğrencilerinin yüzüne kezzap döktüğünü söyledi. 
     Öymen, "Erdoğan’ın verdiği yanlış bilgi, o döneme ilişkin yanlış değerlendirmelerde bulunması ve Hikmetyar’ın önünde diz çökmesini savunmasını kınadıklarını" kaydetti. 
     
     "GERÇEK OLMAYAN BİLGİLER VERİRSE..." 
     Erdoğan’ın, "resmi belgelere dayandığını" söylediğini belirten Öymen, sözlerini şöyle sürdürdü 
     "Resmi kayıtlar, başbakan olmayan birini başbakan yazabilir mi 
     Elimizde Afganistan’daki bütün başbakanların listesi var. Gerçek olmayan bilgiler verirse Başbakan, çok güç ve mahcup duruma düşer. 
     Başbakan’dan beklediğimiz, verdiği yanlış bilgiyi resmen Meclis’in önünde düzeltmesi ve özür dilemesidir. Hikmetyar’ın bugünkü değil, diz çöktüğü zamanki politikasını da yanlış değerlendirdiğini söylemesini tavsiye ediyoruz." CHP’li Öymen, Kıbrıs ile ilgili gelişmelere de değindiği konuşmasında, hükümetin, peş peşe tek taraflı tavizler verdiğini, bunun hazin bir durum yarattığını öne sürdü. Öymen, "Hükümetin, ilave tavizler verme hazırlığı içinde olduğu anlaşılıyor" dedi. 
     
</TEXT>
</DOC>
