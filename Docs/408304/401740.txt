<DOC>
<DOCNO> 401740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sonsiy31.html </URL>
<DATE> 2005/12/08/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Baykal Bizim polikitamız HADEP'in bekleyişine cevap vermeyebilir 
</HEADLINE>
<TEXT>

     CHP Genel Başkanı Deniz Baykal, "Bizim politikamız HADEP’in bekleyişine cevap vermeyebilir. Bu politika, PKK’nın politikasına Kongra-Gel’in politikasına cevap vermeyebilir. Bu da çok doğaldır. Biz ayrı bir partiyiz, Biz CHP’yiz" dedi. 
     Baykal, Yüksekova’daki incelemelerinden sonra helikopterle Hakkari’ye geldi. Baykal, Hakkari’de Belediye Başkanlığı’nı ziyaret ederek, sivil toplum örgütü temsilcileriyle bir araya geldi. 
     Görüşmede sivil toplum örgütü temsilcilerinin, "Başbakanın açıklamalarına sivil toplum örgütleri olarak destek verdik. Başbakanın sonu nereye kadar giderse gitsin, nereye dayanırsa dayansın, biz kimseyi affetmeyeceğiz biz bu tür açıklamaya sizden de destek bekliyoruz" diye konuşması üzerine Baykal, partilerinin bu konuda çok net ve kararlı bir tavrı olduğunu söyledi. 
     Olaylar karşısında gerçekçi olmaları gerektiğini belirten Baykal, yaşanan olayların aydınlığa kavuşturulması gerektiği konusunda CHP’nin hiçbir ihmali bulunmadığını, bu konuda tereddüt yansıtacak bir değerlendirme yapılmasının, inandırıcılığa büyük zarar vereceğini kaydetti. 
     Bu acı olaylar karşısında bir insanlık görevi yapmak ve dayanışma sergilemek için bölgeye geldiğini söyleyen Baykal, şöyle konuştu 
     "Buralarda çok güzel izlenimler aldık. Hakkarililer kin, intikam, nefret, kızgınlık söylemi içerisinde değiller. Tam tersine bir daha böyle olaylar olmasın, bu son olsun, bunun gereğini bir an önce yapalım, gerçekler ortaya çıksın, adalet yerini bulsun yaklaşımı içindeler . Biz bu anlayışı ve yaklaşımı yürekten paylaşıyoruz destekliyoruz. Herkes gerekli dersi almıştır. Toplumun, kamuoyunun ve hepimizin bu ilgisi bundan sonra benzer girişimler karşısında caydırıcı olacaktır." "Geride kalan yıllarda yaşanan kardeş kavgasında 30 bin evladı kaybettiklerini" dile getiren Baykal, çok büyük bedeller ödediklerini, bölgenin ekonomik kalkınmasının bu nedenle büyük darbe yediğini, köylerin boşaltıldığını, huzurun kaçtığını, büyük acıların yaşandığını vurguladı. 
     "Bütün bunların sona ermesi için herkesin kimliğine, etnik köküne, kökenine değer veren saygı gösteren, ancak ülkenin bütünlüğünü esas alan ayrımcı olmayan, bölücü olmayan, dışlayıcı olmayan davranış içinde olması gerektiğine" işaret eden Baykal, konuşmasına şöyle devam etti 
     "Biz CHP olarak bu politikayı ortaya koyuyoruz. Bizim koyduğumuz bu politika herkesin inancına, kişiliğine, şerefine haysiyetine tam bir saygıyı, eşit saygıyı öngörmektedir. Bunun önündeki bütün engellerin kaldırılmasını amaçlamaktadır. Dini engellerin, hukuki engellerin ve birbirimizden farklı olabilecek kimliklerin, bizi birbirimizle karşı karşıya getirmeden bir bütünlük içinde yaşatılmasının yolunun bulunması öngörülmektedir." 
     
     "TÜRKİYE ÜZERİNDE OYNANAN OYUNLAR" 
     Türkiye’nin üzerinde çok oyun oynandığını, pek çok hesap yapıldığını, geçmişte olan bu hesapların bundan sonra da olacağını belirten Baykal, şöyle konuştu 
     "Türkiye’de etnik kökene dayalı olarak bir ayrışmayı, kademelendirilmiş bir ayrışmayı, birinci aşamada bu, ikinci aşamada şu, üçüncü aşamada bu biçiminde bir ayrışmayı sahneye koyma girişiminin, bu bölgede yaşayan insanlara ve bütün vatandaşımıza, Türkiye’nin ötesindeki bütün bu bölgeye çok büyük acılar yaşatacağını görüyoruz. Çevremizdeki olaylar bize onu gösteriyor." Anlayışlarının bu yönde olduğunu kaydeden Baykal, herkesin böyle düşünmediğini, bazı kişilerin kendi kimliğine dayalı olarak bir ayrışma planlaması içinde olduğunu, bunun açık ilanlarının yapıldığını, deklarasyonların ortada olduğunu ifade etti. 
     Türkiye’de etnik kimliğe dayalı olarak siyasi ayrışmayı sakıncalı gören, ama etnik kimliğe de saygıyı temel alan bir anlayış içindeki politikalarına herkesin saygı göstermesi gerektiğini vurgulayan Baykal, şunları söyledi 
     "Bizim politikamız HADEP’in bekleyişine cevap vermeyebilir. Bu politika, PKK’nın politikasına Kongra-Gel’in politikasına cevap vermeyebilir. Bu da çok doğaldır. Biz ayrı bir partiyiz, Biz CHP’yiz. 
     CHP olarak politikayı bir etnik kimlik için değil herkes için yapıyoruz. Bütün bu bölge için herkesin etnik kimliğini de esas alarak yapıyoruz." Baykal, sözlerini şöyle sürdürdü 
     "Amacımız ayrışma değil, ayrışmaya giden yolun önünü açmak değil, kardeş kavgası değil. Biliriz ki bu ayrışma yaklaşımları, kardeş kavgası çok büyük acılara yol açar. Bunu birileri planlıyor olabilir. 
     Ama bizim işimiz onlara alet olmak değildir. Buna herkesin dikkat etmesi lazım. 
     Ben sizi dinledim anlayışınızı aldım teşekkür ediyorum. Bu düşüncelerimi sizin düşüncelerinizi değiştirmek içinde söylemiyorum. 
     Böyle bir bekleyişim de yoktur. Ben sadece Hakkari’de bana bu düşüncelerini söyleyen vatandaşlarımın karşısında bu konudaki samimi düşüncelerimi kayda geçirmek için söylüyorum." Baykal, belediyedeki görüşmenin ardından valiliğe geçerek Vali Ayhan Nasuhbeyoğlu ile görüştü. Belediye çıkışında Baykal’ı bekleyen bir grup ise, "Derin Baykal" şeklinde slogan atarak Baykal’ı protesto etti. 
     CHP Genel Başkanı Baykal ve beraberindekiler daha sonra helikopterle Van’a geldi. 
     
</TEXT>
</DOC>
