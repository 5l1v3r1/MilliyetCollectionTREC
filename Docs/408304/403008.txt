<DOC>
<DOCNO> 403008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sondun26.html </URL>
<DATE> 2005/12/13/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Rüzgar, dalgalar ve güneşten yenilenebilir enerji... 
</HEADLINE>
<TEXT>

     Portekiz, petrole bağımlılığını ve karbon gazı emisyonunu azaltmak amacıyla rüzgar, dalgalar ve güneş gibi yenilenebilir enerji kaynaklarına yöneliyor. 
     Bu amaçla 2,5 milyar avro yatırım yapmayı planlayan Portekiz'de, gelecek yıl dalgaların gücünden enerji kaynağı olarak yararlanmak için ilk tesis kurulacak. Dalga santrali kuzeyde kurulurken, güneyde de dünyanın en büyük güneş enerjisi santrali inşa edilecek. 
     Dalga enerjisi santrali, Lizbon'un 320 km kuzeyindeki Povoa de Varzim kentinin açıklarında kurulacak. Üç güçlü jeneratörden oluşacak santral, 2,25 megawat enerji üreterek 1500 evin ihtiyacını karşılayacak. Yarıya kadar deniz suyuna gömülecek olan dört silindirli jeneratörlerin her biri marşandiz vagonu büyüklüğünde olacak. Silindirlerin hareketiyle ortaya çıkacak elektrik enerjisi, denizaltı kablosuyla karadaki elektrik şebekesine nakledilecek. Her şey umulduğu gibi giderse 2006 sonuna kadar başka dalga santralleri de inşa edilecek ve 20 bin evi besleyecek kapasiteye ulaşılacak. 
     Portekiz hükümeti, dalgalardan 2010 yılına doğru toplam 50 megawat enerji elde etmeyi planlıyor. Dalga Enerjisi Merkezi adlı kuruluşa göreyse dalgalar zamanla 10 milyonluk nüfusun yüzde 20'sinin enerji ihtiyacını karşılayabilecek. 
     
     EN BÜYÜK GÜNEŞ SANTRALİ 
     Hükümet, dalga enerjisi projesine paralel olarak, başkentin 170 km güneyindeki Moura yöresinde de dünyanın en büyük güneş enerjisi santralinin kurulmasına yeşil ışık yaktı. 250 milyon avroya mal olacak proje kapsamında 114 hektar alanda kurulacak 350 bin güneş panelinden yaklaşık 21 bin evin elektrik enerjisi ihtiyacı karşılanabilecek. 
     Hükümet, 2010'a doğru güneş enerjisinden toplam 150 megawat enerji elde etmeyi planlıyor. Bu rakam, şu anda 2,3 megawat. 
     Bir başka enerji kaynağı olarak da rüzgarı kullanmak isteyen yetkililer, 1700 megawat güce sahip üç rüzgar enerjisi santrali inşa etmek için geçen eylülde uluslararası ihale açtı. 
     Portekiz elektrik enerjisinin yüzde 58'ini petrolden elde ediyor. 
     Kyoto iklim sözleşmesine göre, Portekiz karbon gazları emisyonunu 2012'ye kadar 1990 yılına göre yüzde 27 artırabilecekti. Ancak uzmanlara göre, bu sınır çoktan aşıldı. Bu nedenle Portekiz yaklaşımını değiştirmezse CO2 emisyonu nedeniyle en az bir milyar avro ödemek zorunda kalacak. 
     
</TEXT>
</DOC>
