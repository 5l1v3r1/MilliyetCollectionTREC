<DOC>
<DOCNO> 404266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sondun30.html </URL>
<DATE> 2005/12/17/ </DATE>
<TIME> 19.10 </TIME>
<AUTHOR>  </AUTHOR>
<HEADLINE>
Kolombiya, ABD'den içişlerine karışmamasını istedi 
</HEADLINE>
<TEXT>

     Kolombiya, ABD Büyükelçisi William Wood'un aşırı sağcı milis güçlerinin gelecek seçimlere müdahale etmesinden endişe ettiğini söylemesinden sonra, Washington'dan içişlerine karışmamasını istedi. 
     Devlet Başkanı Alvaro Uribe'nin makamından yapılan sert açıklamada, Kolombiya'nın, başka ülkelerin içişlerine karışmasına müsaade etmeyeceği vurgulandı. 
     ''Kolombiya Planı'nın, ABD tarafından Kolombiya'ya baskı yapmak için kullanılamayacağı da'' belirtilen açıklamada, Kolombiya yasalarının, demokratik sürece müdahale eden yasadışı silahlı grupların çıkarlarını kaybedecekleri konusunda açık olduğu ifade edildi. 
     ABD Büyükelçisi Wood, yasadışı milis güçlerinin, 2003'teki yerel seçimlerde baskı yaptığını belirtmiş ve hükümetin, gelecek yıl yapılacak genel seçimlerde aynı şeyi yapmayı planlayanları cezalandırmasını beklediğini söylemişti. 
     ABD, Kolombiya'yı güvenlik konusunda Güney Amerika'da önde gelen bir müttefiki olarak görüyor. 
     ABD, kokain ticareti ve solcu gerillalarla mücadelede yardımcı olmayı amaçlayan ''Kolombiya Planı'' programı çerçevesinde bu ülkeye 2000'den bu yana çoğu askeri olmak üzere 3 milyar dolardan fazla yardımda bulunmuştu. 
     
</TEXT>
</DOC>
