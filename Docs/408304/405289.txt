<DOC>
<DOCNO> 405289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sondun28.html </URL>
<DATE> 2005/12/21/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Lamassoure Türkiye AB'ye girerse Fransa çıkar 
</HEADLINE>
<TEXT>

     Türkiye’nin AB üyeliğine karşı çıkan AP milletvekili ve eski Türkiye Raportörü Alain Lamassoure, AB’de yaşanan krizin sanıldığından çok daha derin olduğunu savunurken "Türkiye girerse Fransa çıkar" dedi. 
     Muhafazar Fransız milletvekili Lamassoure, Fransız Liberation gazetesinde yayınlanan açıklamalarında, AB’de yaşanan krizin 29 Mayıs öncesinde sanıldığından daha derin olduğunu belirtti. Lamassoure, "hayır" sonucunu veren Fransa ve Hollanda’daki Avrupa Anayasası referandumlarının ardından bütçe sorununun yaşandığını kaydederek, "Son olarak da Birliğin son sınırlarının belirlenmesinin yararlı olacağını düşünülmeden Türkiye ile üyelik müzakerelerinin başlatılması kararı"nın alındığını ifade etti. Lamassoure şöyle devam etti "Eğer Türkiye girerse Fransa çıkar. Çünkü genişleme konusu sadece jeostratejik çıkarlar göz önünde tutularak devlet ve hükümet başkanlarınca ele alınan bir konu değil. Fransa, Hırvatistan’dan sonraki tüm katılımları referamduma götürülmesi için anayasasını değiştirdi. Bu, Makedonya ve Türkiye’yi etkileyecek." 
     
</TEXT>
</DOC>
