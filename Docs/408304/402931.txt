<DOC>
<DOCNO> 402931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/spor/aspo.html </URL>
<DATE> 2005/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Fener'e gitmem' 
</HEADLINE>
<TEXT>


Nihat Kahveci, transfer dedikodularına son noktayı koydu, "Ne devre arası, ne de sezon sonunda Türkiye'ye geleceğim. Zaten bugüne kadar Fenerbahçe'den resmi bir teklif de almadım" diye konuştu. 

MEHMET ÇİFTÇİ 


İspanya'nın Real Sociedad kulübünde forma giyen Nihat Kahveci, transferi ile ilgili çarpıcı açıklamalar yaptı. 
Fenerbahçe'nin şu ana kadar ne kendisine, ne de kulübüne resmi bir teklif yaptığını ifade eden milli futbolcu, "Aziz Yıldırım veya Fenerbahçe'den başka bir yönetici ile görüşmem olmadı. Gelen teklifler arasında da Fenerbahçe'nin ismi yok. Bu sene herkes benim Fenerbahçe'ye gideceğimi konuştu. Madem ki Fenerbahçe benimle bu kadar ilgileniyordu, neden Real Sociedad kulübüne ya da bana bir teklif sunmadılar Demek ki bunların hepsi söylentiden ibaret. Ne devre arasında, ne de sezon sonunda Fenerbahçe formasını giymeyi düşünüyorum" dedi. 

'Çok sıkıldım' 
Nihat, ara transfer döneminde Real Sociedad'dan ayrılma düşüncesinin olmadığını da belirterek şunları söyledi "Kulübümün de böyle bir transfere yanaşmayacağını biliyorum. Etik olarak, bir futbolcunun sözleşmesinin bitimine 6 aydan az süre kalması halinde, futbolcu başka bir kulüple masaya oturabilir. Ben de bu şartnameye uyuyorum. Bu süre ocak ayında dolacak ve o zaman gerekli açıklamaları yapacağım. Ancak geleceğim, ocak ayından çok, temmuz ayında netleşecek. Şayet ara transferde bir şey yaşanırsa, bu benim için de büyük bir sürpriz olur. Ama kimse benim gibi 6 ay sonra serbest kalacak bir futbolcu için elini cebine atmaz. Ama doğruyu söylemek gerekirse, benim de artık önümü görmem gerekiyor. Bu durumdan oldukça sıkıldım. Bana hava değişimi gerek. Tabii ki, Real Sociedad'dan ayrılacaksam, bu yine büyük bir olasılıkla İspanyol takımı olacak. Türk takımı değil." 


</TEXT>
</DOC>
