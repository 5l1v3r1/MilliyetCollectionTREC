<DOC>
<DOCNO> 400651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sondun37.html </URL>
<DATE> 2005/12/05/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
İşte en güvenli otomobiller... 
</HEADLINE>
<TEXT>

     Yan hava yastıklarıyla donatılmış Ford Five Hundred ve Mercury Montego model otomobiller, Amerikan Otoyol Güvenliği Sigorta Enstitüsü tarafından en güvenli büyük otomobiller olarak altın madalyayla ödüllendirildi. 
     Enstitü, aynı kategoride Audi A6'yıysa gümüş madalyaya layık gördü. 
     Altın madalyayla ödüllendirilen otomobillerin ön, yan ve arkadan aldıkları darbelere karşı en güçlü koruma sağlayan otomobiller olduğu belirtilerek, gümüş madalya alan otomobillerinse ön ve yan darbelere karşı mükemmel, arka darbelere karşıysa kabul edilebilir düzeyde koruma sağladıkları ifade edildi. 
     Orta büyüklükteki otomobiller arasında Saab 9-3 ve Subaru Legacy, Amerikan Otoyol Güvenliği Sigorta Enstitüsü tarafından altın madalyaya layık görülürken, küçük otomobiller arasından sadece Honda Civic bu derece için uygun bulundu. 
     Orta büyüklükteki otomobiller arasında gümüş madalyaya layık görülen araçlar arasındaysa Audi A3, Audi A4, Chevrolet Malibu, Volkswagen Jetta, Volkswagen Passat yer aldı. 
     Pikaplar ve spor arabalar için testler henüz tamamlanmadığı için bu araçlar arasında bir derecelendirme yapılmadığı kaydedilirken, mini vanlarınsa hiçbirinin ödül için belirlenen güvenlik kriterlerini karşılamadığı ifade edildi. 
     Bununla birlikte Honda Odyssey, Nissan Quest ve Toyota Sienna model minivanların ön ve yan darbelere karşı sağladığı korumanın iyi olduğu belirtildi. 
     
</TEXT>
</DOC>
