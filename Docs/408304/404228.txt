<DOC>
<DOCNO> 404228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/yazar/idiz.html </URL>
<DATE> 2005/12/17/ </DATE>
<TIME>  </TIME>
<AUTHOR> Semih İDİZ  </AUTHOR>
<HEADLINE>
Tarih Fransa'nın elinde patlıyor 
</HEADLINE>
<TEXT>


Orhan Pamuk'u eleştirmek için söylemiyorum. Çünkü kendisine yapılanı ifade özgürlüğü adına kınıyorum. Türkiye'yi de onun söyledikleri değil, ona yapılanlar küçük düşürüyor. 
Ancak, tarih yazmak ne siyasetçilerin, ne hukukçuların, ne de romancıların işidir. 
En çok sevdiğim roman türü olan "tarihi roman" ise, tarih değildir. Tarihten ilham alan "kurgu"dur. Özetle, gerçek tarih, profesyonel tarihçilerin işidir. 19 Fransız tarihçinin bunu vurgulamak için yayımladıkları ve siyasetçilere seslenerek, "Tarihten elinizi çekin" çağrısında bulundukları bildirilen deklarasyonun bu nedenle önemli olduğunu düşünüyorum. 
Tabii, söz konusu tarihçilerin niçin bugünü bekledikleri de önemli bir soru. Bunu şahsen, "tarihin siyasallaştırılması"nın Fransa açısından ters tepmeye başlamasına bağlıyorum. 

Cezayirlilerin duyguları 
Fransız parlamentosu, "Ermeni Soykırımı Yasası"nın kabul edilmesinde olduğu gibi, şubat ayında sessizce bir yasa kabul etti. Buna göre, Fransız okullarının, ülkenin, örneğin Cezayir'deki sömürgeci geçmişini "övmeleri" gerekiyor. 
Tabii, genelde dünyanın kendi etraflarında döndüğüne inanan Fransızların burada hesaba katmadıkları bir unsur anında su yüzüne çıktı Cezayirlilerin duyguları. Söz konusu Fransız yasası bu duyguları taşma noktasına getirdi. 
Cezayir'deki "Islah Partisi" pazartesi günü meclise sunduğu tasarıyla Fransa'nın Cezayir'de yaptıklarından dolayı telin edilmesini ve "insanlığa karşı işlediği suçlardan dolayı yargılanmasını" istiyor. 
Konunun zamanaşımına uğratılamayacağı belirtilen tasarıda, Fransa'nın Cezayir halkından özür dilemesi de isteniyor. Tasarının hazırlanıp meclise sunulmasına önayak olan Islah Partisi Milletvekili Salam Kassal, konuyla ilgili verdiği demeçte, Fransa'nın 123 yıllık sömürge döneminde üç milyon Cezayirlinin öldürüldüğünü, bunun hesabının verilmesi gerektiğini söyledi. 
Fransa'nın baş ağrısı bununla da bitmiyor. Aşırı sağcı Fransız politikacı Jean-Marie Le Pen'in sağ kolu olan Bruno Gollnisch, "Nazi gaz odalarının varlığı yasaların değil, tarihçilerin karar vermesi gereken bir konudur" dediği için mayıs ayında Paris'te yargılanacak. 

19 cesur Fransız 
Le Pen'in son cumhurbaşkanlığı seçimlerinde gösterdiği başarı ve "Ulusal Cephe" partisine olan desteğin artışı düşünülürse, Gollnisch gibi düşünen çok sayıda Fransız'ın olduğunu tahmin etmek güç değil. Kısacası, bu davanın da Fransa'da siyasi çalkantı yaratacağı aşik r. 
Hal böyle olunca, "19 cesur Fransız tarihçi"nin niçin tam bu sırada siyasetçilere "Elinizi tarihten çekin" çağrısında bulunarak, aralarında 2001 yılında kabul edilen "Ermeni Soykırımı Yasası" da olmak üzere, bir dizi yasanın iptal edilmesini istedikleri daha iyi anlaşılıyor. 
Yoksa bu tarihçiler, bir Paris mahkemesinin yıllar önce saygın tarihçi Bernard Lewis'i "Ermeni soykırımı olmadı" dediği için yargılayıp suçlu bulmasından sonra da seslerini duyurabilirlerdi. Öyle anlaşılıyor ki, Fransızlar için tarih kendi ellerinde patlamaya başlayınca farklı bir anlam kazanıyor. 



</TEXT>
</DOC>
