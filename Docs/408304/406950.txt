<DOC>
<DOCNO> 406950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sondun21.html </URL>
<DATE> 2005/12/27/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Kerbela'daki toplu mezardan kadın ve çocuk kemikleri çıktı 
</HEADLINE>
<TEXT>

     Irak'ın güneyindeki Kerbela kentinde dün ortaya çıkarılan toplu mezarda kadın ve çocuklara ait kemikler bulunduğu bildirildi. 
     Yerel polis yetkilisi Abdürrahman Meşavi, 20 kadar kişiye ait kafatasları çırakıldığını ve hastaneye götürülen kafataslarına kimliklerin saptanması için DNA testi yapılacağını söyledi. 
     Meşavi, 1991'deki Şii ayaklanmasının bastırılması sırasında yakınlarını kaybedenlerin kimlik tespit çalışmalarına yardım edeceklerini belirtti. 
     Bu arada, Salman Saadun adlı Iraklı, 1991'de, devrik Irak lideri Saddam Hüseyin'in ordusunun elit birliği olan Cumhuriyet Muhafızları'nın kente girmesinden sonra mezarın bulunduğu noktada buldozerlerin çukur kazdığını gördüğünü, burasının, cesetler atıldıktan sonra küçük bir bahçeye dönüştürüldüğünü anlattı. 
     Güvenlik yetkilileri, dün, belediye işçilerinin su şebekesi için kazı yaparken tesadüfen bir toplu mezar ortaya çıkardıklarını, Hz. Hüseyin'in türbesine 500 metre mesafedeki mezarda onlarca kişiye ait kemiklerin bulunduğunu açıklamıştı. 
     Irak'ta Saddam Hüseyin rejiminin devrildiği 2003 Nisan ayından bu yana, özellikle kuzeydeki Kürt ve güneydeki Şii bölgelerinde çok sayıda toplu mezar bulundu. 
     
</TEXT>
</DOC>
