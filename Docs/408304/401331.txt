<DOC>
<DOCNO> 401331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sondun52.html </URL>
<DATE> 2005/12/07/ </DATE>
<TIME> 20.10 </TIME>
<AUTHOR>  </AUTHOR>
<HEADLINE>
AB'de bütçe krizi 
</HEADLINE>
<TEXT>

     AB Dönem Başkanı İngiltere, üye devletler arasında uzun süren uzlaşmazlık nedeniyle onaylanamayan ve kriz kaynağı olan 2007-2013 bütçesi için yeni bir öneri sunacağını açıkladı. 
     AB devlet ve hükümet başkanlarını 15-16 Aralık'ta bir araya getirecek AB zirvesi öncesinde bugün Brüksel'de bir araya gelen dışişleri bakanları bütçe tartışmalarında görüş birliği sağlayamadılar. 
     İngiltere Dışişleri Bakanı Jack Straw, Brüksel'deki toplantının ardından basının sorularını yanıtlarken, Dönem Başkanlığı'nın ''gelecek hafta başında'' yeni bir öneri sunacağını bildirdi. 
     İngiltere, son önerisinde bütçe kısıtlamaları isterken AB'ye yeni üye olan ülkelere yönelik yapısal fon yardımlarını ve kırsal kesimlere yönelik yardımları azaltmayı da öngörüyordu. Öneride, 2007-2013 dönemi harcamaları 846,7 milyar avro olarak belirleniyordu. Bu rakam, krizin başlangıcındaki Lüksemburg önerisinde 871 milyar avro olarak belirlenmişti. İngiltere'nin söz konusu son önerisi, AB ülkelerinin çoğunluğu ve AB Komisyonu tarafından reddedildi. 
     AB ülkeleri, yıl sonundan önce bütçe krizini aşma çabalarını gelecek hafta yapılacak zirvede sonuca ulaştırmayı hedefliyor. Bu hedefe ulaşılamamasının mevcut krizi ''tahammül edilmez bir boyuta'' taşıyacağı ifade ediliyor. 
     
</TEXT>
</DOC>
