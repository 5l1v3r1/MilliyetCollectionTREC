<DOC>
<DOCNO> 402163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sontur42.html </URL>
<DATE> 2005/12/09/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Fly Air, Erbil seferlerine başladı 
</HEADLINE>
<TEXT>

     Fly Air, İstanbul-Erbil karşılıklı uçak seferlerine başladı. 
     Embraer ERJ 145 tipi yolcu uçağıyla gerçekleştirilen ilk Erbil seferine, 8’i gazeteci ve 10’u Fly Air görevlisi 18 kişi katıldı. 
     Genel Müdür Yardımcısı Kaya Nomaler, Fly Air’in, Türkiye’den Erbil’e sefer düzenleyen ilk Türk bayraklı havayolu şirketi olduğunu söyledi. 
     Daha önce de Erivan ve Sudan’a Türkiye’den sefer düzenleyen ilk havayolu şirketi olduklarını kaydeden Nomaler, Süleymaniye ve Erbil uçuşları için buradaki tur operatörlerinden büyük talep geldiğini ifade etti. 
     Irak sivil havacılığı ve ilgili hava sahasını kontrol eden Amerika yönetimindeki kuruluşla sürdürülen izin prosedürleri nedeniyle seferlerin başlamasının bir süre geciktiğini anlatan Nomaler, yapılacak seferler konusunda hiçbir güvenlik endişesi taşımadıklarını söyledi. Nomaler, Erbil ve Süleymaniye havaalanlarında uluslararası statüde güvenliğin tam olduğunu kaydetti. 
     Erbil seferlerinin, başlangıçta pazartesi ve perşembe günleri olmak üzere haftada 2 kez karşılıklı yapılacağını belirten Nomaler, tur operatörlerinden talep gelmesi halinde bu sayının artabileceğini söyledi. 
     Nomaler, uçağın Erbil’den 30 yolcu alarak İstanbul’a döneceğini sözlerine ekledi. 
     
</TEXT>
</DOC>
