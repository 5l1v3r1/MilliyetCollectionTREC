<DOC>
<DOCNO> 401661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sondun54.html </URL>
<DATE> 2005/12/08/ </DATE>
<TIME> 23.35 </TIME>
<AUTHOR>  </AUTHOR>
<HEADLINE>
Gotovina İspanya'da mahkemeye çıkarıldı 
</HEADLINE>
<TEXT>

     Savaş suçu zanlısı Hırvat General Ante Gotovina, yakalandığı İspanya'da mahkemeye çıkarıldı. 
     İspanyol resmi haber ajansı Efe, Madrid'deki yüksek mahkeme yargıcı Felix Degayon'un, BM savaş suçları mahkemesinin savaş suçu işlediği gerekçesiyle aradığı Gotovina'nın sınır dışı edilme prosedürüne uyulmaksızın Lahey'deki BM mahkemesine teslim edilmesine karar verdiğini bildirdi. 
     Efe, rahat tavırlarıyla dikkati çeken Gotovina'nın çok iyi İspanyolca konuşması nedeniyle mahkemede tercümana gerek duyulmadığını belirtti. 
     Mahkemece tutuklanan Gotovina'nın bu gece Madrid'de kalacağı, yarın da Hollanda'nın Lahey kentine gönderilmesinin beklendiği belirtiliyor. 
     BM mahkemesi tarafından 2001 yılının ortalarında hakkında yakalama emri çıkarılan Gotovina, 1991-1995 Bosna savaşı sırasında 150 Sırbı öldürmek ve sınır dışı etmekle suçlanıyor. 
     Bu arada, Hırvatistan'ın başkenti Zagreb'de birkaç yüz kişi Gotovina'ya destek gösterisi yaptı. 
     Başkentin en büyük meydanında toplanan göstericiler Hırvatistan bayrakları ve Gotovina'nın fotoğraflarını taşıdı, marşlar söyledi. Grup daha sonra olay çıkarmadan dağıldı. 
     
</TEXT>
</DOC>
