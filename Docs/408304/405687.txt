<DOC>
<DOCNO> 405687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/soneko40.html </URL>
<DATE> 2005/12/22/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Tüzmen Türkiye şu anda koşuyor, koşan atı mahmuzlamamız lazım 
</HEADLINE>
<TEXT>

     Devlet Bakanı Kürşad Tüzmen, kayıt dışılık ile mücadelenin tek yolunun, ihracatı arttırmak olduğunu söyledi. 
     Bakan Tüzmen, Türkiye İhracatçılar Meclisi TİM tarafından düzenlenen ''Yeni Dönemde Büyümenin ve Karlılığın Yolları'' konulu seminerin açılışında yaptığı konuşmada, ihracat artışının kayıt dışı ile mücadelenin esası olduğunu belirtti. 
     Dünyada dış ticareti yönlendiren unsurun bilgi birikimi olduğunu kaydeden Tüzmen, tarifeler indirildiğinde ihracatçıların şu andaki birikiminin ihriacat başarısına dönüşüceğini ve pazar payının daha da arttırılacağını söyledi. 
     Tüzmen, ''şu anda devamlı antreman yapıyoruz, kapılar açılınca hızla koşacağız'' dedi. 
     İhracatçıların dikey büyüyemiyorsa, yatay büyüyeceğini ifade eden Tüzmen, yatay büyümeden bilgi birikiminin arttırılmasını kastettiğini söyledi. 
     Tüzmen, ihracat artışının yüzde 17'ler civarında olduğunu belirterek, kurun ağırlıklı etkisinin bu artış hızında kendisini hissettirmeye başladığını, 2005 yılında dünya dış ticaret büyüme hızının yüzde 6, 6.5 olduğunu bir sene evvel ise bu rakamın yüzde 11 olduğunu kaydetti. 
     AB ülkelerinin para birimi avronun dolar karşısında değer kaybetmesi ile Çin'in alımlarını durdurması, tekstil, konfeksiyonda kotaların kaldırılmasının ihracat üzerinde menfi etkiler oluşturduğunu kaydeden Tüzmen, ''Tüm bunlara bakınca yüzde 17 ihracat artışı iyi'' dedi. 
     TL'nin aşırı değerli oluşunun turizm sektörünü de etkilediğini anlatan Tüzmen, ''Bu kurla karlılık söz konusu olabilir mi Bu kurla turizmde sosyal hizmet vazifesi görüyoruz. Adam evinde yatacağına, Türkiye'ye geliyor'' dedi. 
     Tüzmen, daha yeni yeni haklılığının ortaya çıktığını ama bundan kendisinin memnun olmadığını, ortak akla ancak 3 senede ulaşıldığını söyledi. Tüzmen, ''3 senede ortak akla geliyorsak, ortak bilgi eşiğini yakalayorsak işimiz var'' dedi. 
     
     ''TÜRKİYE KOŞUYOR'' 
     Bakan Tüzmen, Türkiye'nin şu anda koştuğunu ve koşan atın hızlanması için mahmuzlanması gerektiğini, ayrıca İhracata Dayalı Kalkınma Modeli benimseniyorsa, modelin gereklerinin yerine getirilmesi gereğine işaret etti. 
     Herşeye rağmen 3 sene içinde 2 kat dış ticaret artışının sağlandığını hatırlatan Tüzmen, ihracatta 100 milyar doları kritik kütle olarak kabul ettiğini, bu geçince atom bombası etkisi yaratacağını ifade etti. 
     
     TİM BAŞKANI SATICI 
     Türkiye İhracatçılar Meclisi TİM Başkanı Oğuz Satıcı da, ihracatçıların yüksek risk ve baskı altında yaşadığını, karlılıkların düştüğünü, ancak Türkiye'de karlılığımız düştü denince suçlu durumuna düşüldüğünü söyledi. 
     Satıcı, ''kar edemiyoruz'' dediklerinde, herkesin ''ekonomik göstergeler iyi gidiyor'' dediğini, kendilerinin bunun aksini iddia etmediklerini, ancak piyasada bu durumun karşılılığının olmadığını söyledi. 
     Satıcı, ihracatçının kar etmesinin, ülkenin vergi gelirinin artması, yeni iş kapısı demek olduğunu bildirdi. 
     Bugün için rüzgarın ihracatçının, üreticinin arkasından esmediğini belirten Satıcı, ''Demek ki kendi rüzgarımızı kendimiz oluşturacağız'' dedi. 
     Satıcı, ihracatçıların ''kenimizi nasıl değiştiririz, katma değeri yüksek ürün nasıl yaparız'' yönünde kendisini geliştirmesi gerektiğini anlattı. 
     
     ATO BAŞKANI AYGÜN 
     Ankara Ticaret Odası Başkanı Sinan Aygün ise ihracatçının para kazanmadığını, ancak ithalatçıların büyük paralar kazandığını ifade ederken, Türkiye'nin yüksek teknoloji ürünlerini ihraç etmeye başladığında Türkiye'nin para kazanacağını söyledi. 
     Aygün, Bakan Tüzmen'den sanayicilerin vize almada yaşadığı problemlerin ortadan kaldırılması için yardım isterken, ''vize işlemlerinde gerekli belgeleri biz oda olarak hazırlayalım, garanti verelim, yeter ki bize yetki versinler'' önerisinde bulundu. 
     
</TEXT>
</DOC>
