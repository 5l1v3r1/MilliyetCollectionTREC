<DOC>
<DOCNO> 403160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sontur15.html </URL>
<DATE> 2005/12/13/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Tıp fakültesi öğrencisi herkesi ağlattı 
</HEADLINE>
<TEXT>

     Tuncay DAĞLI DHA 

ADANA'da geçen cumartesi günü, halı saha maçından sonra yürüyerek evine dönerken Hacı Ömer Sabancı Caddesi’ndeki hastaneler kavşağında direksiyon hakimiyetini kaybeden 22 yaşındaki Ahmet Güleryüz’ün kullandığı 01 NU 734 plakalı otomobilin altında kalarak yaşamını kaybeden Tıp Fakültesi öğrencisi 20 yaşındaki Abdullah Ata Çetin için düzenlenen anma töreninde tüm sevenleri gözyaşına boğuldu. 
     Çukurova Üniversitesi Tıp Fakültesi 3’üncü sınıf öğrencisi Abdullah Ata Çetin için bugün saat 10.30’da fakültedeki bir amfide anma töreni düzenlendi. Törende Çetin’e çarparak ölümüne neden olduğu gibi kaza yerinde yaralı olarak bırakıp kaçan otomobil sürücüsü Ahmet Güleryüz’ün bilindiği halde yakalanamamış olması protesto edildi. Abdullah Ata Çetin’in babası Ekrem, annesi Saadet ve kardeşi Mert Çetin ile hocaları, akrabaları ve arkadaşları öğrencinin anısına saygı duruşunda bulunurken, alkışlarla da kazayı protesto etti. Tıp Fakültesi Anatomi Anabilim Dalı’nda sekreter olarak görev yapan Saadet Çetin, oğlunun ölümüne neden olan sürücünün bir an önce yakalanmasını isteyerek, Bu oğlumun kaderiymiş. Ancak çarparak ölümüne neden olan kişinin onu o şekilde bırakıp kaçmasını kabul edemiyorum. O katil bulunsun ve adalet önünde hesap versin'' dedi. 
     
Saadet Çetin, başsağlığı dileyen Çukurova Üniversitesi Rektörü Prof. Dr. Alper Akınoğlu, Tıp Fakültesi Dekanı Prof. Dr. İsmet Tan ve oğlunun arkadaşlarına sarılıp ağlarken de, Onu üç yılda mezun ettiniz. Ben oğlumun mezuniyet törenine geldim'' diyerek gözyaşı döktü. Amfideki törende sıralara ve Abdullah Ata Çetin’in fotoğrafının üzerine kırmızı karanfiller konurken, anı defterine yazan arkadaşları hıçkırarak ağladı. Törende Abdullah Ata Çetin için yazdığı şiiri okuyan sınıf arkadaşı Gülşah Ateş’in sözlerinden sonra amfiyi dolduran arkadaşları, Ata’nın katili bulunsun'' diye slogan attı. Bu arada fakülteden başarıyla mezun olanların fotoğraflarının konulduğu onur köşesinin en üst kısmı ile amfi girişine de Çetin’in birer fotoğrafı asıldı. 
     
     SÜRÜCÜ ARANIYOR 

     Öte yandan, Abdullah Ata Çetin’e çarparak ölümüne neden olan tekstilci Ahmet Güleryüz aranıyor. Kazadan sonra oğlunun korktuğu için teslim olmadığını söyleyen babası Hüseyin Güleryüz, yerini bilmediğini söyledi. Sürücü Güleryüz'ün ehliyetsiz ve alkollü olduğu iddiaları üzerine polis, kazayı çok yönlü olarak soruşturuyor. 
     
</TEXT>
</DOC>
