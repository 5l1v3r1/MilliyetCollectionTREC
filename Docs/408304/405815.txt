<DOC>
<DOCNO> 405815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sonyas08.html </URL>
<DATE> 2005/12/22/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
2005'te yitirdiklerimiz 
</HEADLINE>
<TEXT>

     Hüzünleri ve mutlulukları kadar, ölen ünlülerle de hatırlanacak bir yıl olan 2005'te, politika ve sanat dünyasından çok sayıda ünlü, ardında derin izler bırakarak hayata veda etti. 
     2005 yılında yitirilen bazı ünlüler şunlar 
     
     OCAK 
     10 Ocak Lüksemburg Grand Düşesi Josephine-Charlotte, akciğer kanserinden 77 yaşında öldü. 
     14 Ocak Venezuelalı ressam ve plastik sanatçısı Jesus Raphael Soto, 81 yaşında hayatını kaybetti. 
     15 Ocak İspanyol soprano Victoria de Los Angeles, 81 yaşında yaşama veda etti. 
     17 Ocak Çin Komünist Partisi ÇKP Merkez Komitesi'nin eski genel sekreterlerinden Zhao Ziyang, 85 yaşında öldü. 1989 yılındaki Tiananmen olayları sırasında askeri müdahaleye karşı çıktığı için görevden alınan, ''reformcu'' olarak bilinen Zhao, 1989 yılından itibaren ev hapsinde tutuluyordu. 
     25 Ocak Guine-Bissau'nun ''bağımsızlık simgesi'' Benjamin Pinto Bull, 89 yaşında yaşamını yitirdi. 
     
     ŞUBAT 
     3 Şubat Gürcistan Başbakanı Zurab Jvania, 41 yaşında öldü. 
     5 Şubat Togo Devlet Başkanı Gnassingbe Eyadema, 69 yaşında haşatını kaybetti. 
     8 Şubat Amerikalı siyahi caz müzisyeni Jimmy Smith, 79 yaşında öldü. 
     10 Şubat Pulitzer ödüllü Amerikalı oyun yazarı Arthur Miller, 89 yaşında öldü. Amerikan tiyatrosunun en önemli yazarlarından Arthur Miller'in, Amerikalı aktris Marilyn Monroe ile 1959'da yaptığı evlilik büyük yankı uyandırmıştı. Çift, 5 yıl sonra boşanmıştı. 
     14 Şubat Lübnan'ın eski Başbakanı Refik Hariri, Beyrut'ta düzenlenen saldırıda, 60 yaşında hayatını kaybetti. 
     17 Şubat İtalyan orkestra şefi Marcello Viotti, Almanya'nın Münih kentinde tedavi gördüğü hastanede beyin kanaması sonucu 50 yaşında öldü. 
     20 Şubat ''Las Vegas'ta Korku ve Nefret'' adlı kitabın yazarı ve gazeteci Hunter S. Thompson, 67 yaşında öldü. 
     21 Şubat Castro karşıtı Kübalı yazar Guillermo Cabrera Infante, 75 yaşında hayata veda etti. 
     25 Şubat Uluslararası Af Örgütü'nün kurucusu Peter Benenson, 83 yaşında öldü. 
     28 Şubat Çağdaş İtalyan şiirinin önemli isimlerinden senatör Mario Luzi, Floransa'daki evinde hayata gözlerini yumdu. 
     
     MART 
     6 Mart Güneşin ve yıldızların nasıl enerji ürettiğini hesaplayarak, 1967 yılında Nobel Ödülü alan fizikçi Hans Bethe, 98 yaşında yaşama veda etti. 
     8 Mart Ayrılıkçı Çeçenlerin lideri Aslan Maşadov öldü. 
     26 Mart Eski İngiliz başbakanlarından ve İşçi Partisi liderlerinden James Callaghan, 92 yaşında hayatını kaybetti. 
     31 Mart ABD'de ailesinin verdiği mücadeleye rağmen beslenme borusu mahkeme kararıyla çekilen 41 yaşındaki Floridalı Terri Schiavo yaşamını yitirdi. 
     
     NİSAN 
     2 Nisan Roma Katolik Kilisesi'nin ruhani lideri Papa İkinci Jean Paul, 84 yaşında öldü. 
     5 Nisan Modern toplumda bireyin yaşadığı çatışmaları ironik bir üslupla ele alan, Nobel ödüllü ünlü Amerikalı yazar Saul Bellow, 89 yaşında yaşama veda etti. 
     6 Nisan Monaco Prensi Rainier, 81 yaşında öldü. Rainier, uzun süredir hastanede bulunuyordu. 
     9 Nisan Kadına karşı şiddet ve pornografi konusundaki araştırmalarıyla tanınan feminist yazar Andrea Dworkin, 58 yaşında öldü. 
     24 Nisan İsrail'in eski cumhurbaşkanı Ezer Weizman, 81 yaşında hayata veda etti. 
     26 Nisan Beyazperdeye uyarlanan ''Karamozov Kardeşler''deki rolüyle tanınan, Avusturyalı oyuncu Maria Schell, 79 yaşında yaşamını yitirdi. 
     
     MAYIS 
     2 Mayıs Çevreci örgüt Greenpeace'in kurucularından ve örgütün ilk başkanlık görevini üstlenen Kanadalı Bob Hunter, 63 yaşında hayata veda etti. 
     15 Mayıs Sinema dünyasına ''kostüm-drama'' türünün en başarılı örneklerini kazandıran Merchant-Ivory ortaklığının yapımcısı ve yönetmeni İsmail Merchant, 68 yaşında yaşama veda etti. 
     
     HAZİRAN 
     2 Haziran Gazeteci, düşünür ve Suriye karşıtı Samir Kassir, Beyrut'ta uğradığı bombalı saldırı sonucu hayatını kaybetti. 
     6 Haziran 1967 yapımı ''The Graduate'' filmindeki baştan çıkarıcı Mrs. Robinson rolüyle tanınan aktris Anne Bancroft, 73 yaşında öldü. 
     6 Haziran Alman çellist Siegfried Palm, 78 yaşında hayata veda etti. 
     13 Haziran Çocukların dünyasına yönelik eserleriyle tanınan Portekizli şair Eugenio de Andrade, 82 yaşında öldü. 
     20 Haziran ''Kudüs Ey Kudüs'' ve ''Paris Yanıyor mu '' gibi kitapların yazarı ünlü Amerikalı romancı Larry Collins, 75 yaşında yaşamını yitirdi. 
     
     TEMMUZ 
     5 Temmuz ''Batı Yakası Hikayesi'', ''Sabrina'' gibi unutulmaz filmlerin senaristi, Oscarlı Amerikalı Ernest Lehman, 89 yaşında hayata veda etti. 
     19 Temmuz Vietnam Savaşı'nda 1965-1968 yılları arasında Amerikan askerlerinin komutanlığını yapan General William Westmoreland, 91 yaşında öldü. 
     20 Temmuz İspanyolların dünyaca ünlü flamenko şarkıcısı Antonio Nunez Montoya, 74 yaşında yaşamını yitirdi. 
     30 Temmuz Sudan Devlet Başkanı Birinci Yardımcısı John Garang, helikopter kazasında 60 yaşında hayatını kaybetti. 
     31 Temmuz Eski Avrupa Merkez Bankası Başkanı Wim Duisenberg, 70 yaşında öldü. 
     
     AĞUSTOS 
     1 Ağustos Suudi Arabistan Kralı Fahd, tedavi gördüğü hastanede 84 yaşında yaşama veda etti. 
     6 Ağustos İskoçya'nın kuzeyindeki bir dağda yürürken düşen eski İngiltere Dışişleri Bakanı Robin Cook, 59 yaşında öldü. 
     6 Ağustos Küba müziğini dünyaya sevdiren Buena Vista Social Club grubunun usta vokalisti İbrahim Ferrer, 78 yaşında hayatını kaybetti. 
     10 Ağustos Dallas dizisindeki ailenin annesi ''Bayan Ellie'' rolüyle ünlenen Amerikalı aktris Barbara Bel Geddes, 82 yaşında akciğer kanserinden öldü. 
     12 Ağustos Kolombo'da uğradığı silahlı saldırı sonucu ağır yaralanan Sri Lanka Dışişleri Bakanı Lakshman Kadirgamar, 73 yaşında hayatını kaybetti. 
     21 Ağustos Elektronik müzikte çığır açan ve ''synthesizer'' adlı elektronik çalgıların öncüsü Amerikalı Robert A. Moog, 71 yaşında öldü. 
     31 Ağustos Nükleer silahlara karşı yürüttüğü kampanyayla 1995'te Nobel barış ödülüne layık görülen fizikçi Joseph Rotblat, 96 yaşında yaşamını yitirdi. 
     
     EYLÜL 
     3 Eylül ABD Federal Yüksek Mahkeme Başkanı William Rehnquist, 80 yaşında öldü. 
     14 Eylül ''Batı Yakasının Hikayesi'', ''Neşeli Günler'' gibi, beyaz perdenin klasikleşmiş müzikallerinin Oscar ödüllü yönetmeni Robert Wise, 91 yaşında hayatını kaybetti. 
     20 Eylül Nazi savaş suçlularının yargılanmasını sağlayan ''Nazi avcısı'' Simon Wiesenthal, 96 yaşında öldü. 
     
     EKİM 
     10 Ekim Uganda'nın, İngiltere'den bağımsızlığını elde etmesine önderlik eden ve bağımsızlık sonrası ilk Devlet Başkanı olan Milton Obote, 80 yaşında, sürgünde yaşamını yitirdi. 
     24 Ekim Zenci insan hakları savunucusu Rosa Parks, 92 yaşında öldü. 
     
     KASIM 
     3 Kasım Almanya'nın önde gelen yayınevlerinden Burda'nın kurucusu Aenne Burda, Offenburg kentinde 96 yaşında hayatını kaybetti. 
     5 Kasım Beyazperdeye de aktarılan ''Fransız Teğmenin Kadını'' adlı romanıyla ünlenen John Fowles, 79 yaşında öldü. 
     28 Kasım İngiliz rock müzik topluluğu ''The Shadows''un kurucularından ve grubun ilk bateristi Tony Meehan, 62 yaşında yaşama veda etti. 
     
     ARALIK 
     10 Aralık Amerikalı komedyen Richard Pryor, geçirdiği kalp krizi sonucu 65 yaşında öldü. 
     12 Aralık Suriye karşıtı Lübnanlı gazeteci ve milletvekili Cibran Tüeyni, Beyrut'ta uğradığı bombalı saldırıda hayatını kaybetti. 
     14 Aralık ''Trevanian'' takma adlı Amerikalı romancı Rodney Whitaker, kronik akciğer hastalığı nedeniyle 74 yaşında öldü. 
     
</TEXT>
</DOC>
