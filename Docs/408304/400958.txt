<DOC>
<DOCNO> 400958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sondun14.html </URL>
<DATE> 2005/12/06/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Saddam'ın dayak ve işkencelerini anlatırken gözyaşlarını tutamadı 
</HEADLINE>
<TEXT>

     Irak'ın devrik Devlet Başkanı Saddam Hüseyin ve 7 yardımcısının Duceil katliamıyla ilgili yargılandığı davanın 4'üncü duruşmasında dinlenen kadın tanık, Saddam'ın ajanlarının ellerinde dayak ve işkenceyi anlatırken gözyaşlarını tutamadı. 
     Mavi bir perde arkasından ve tanınmaması için sesi elektronik bir cihazla değiştirilerek dinlenen kadın tanık "Tanık A", 1982'de Saddam'a Duceil'deki suikast girişiminden sonra nasıl gözaltına alındığını anlattı. 
     Kanserden geçen ay ölen Irak istihbarat subayı Vadah El Şeyh'in, kendisinden giysilerini çıkarmasını emrettiğini anlatan "Tanık A", subayın daha sonra duvara ateş ettiğini duyduğunu söyledi. 
     El Şeyh'in giysilerini zorla çıkarttırdıktan sonra yukarı kaldırttığı bacaklarıyla ellerini bağladığını belirten tanık, El Şeyh'in kendisine elektrik verdiğini ve dövdüğünü kaydetti. 
     Kimliğinin açıklanmasını istemeyen kadın tanığın mahkeme tarafından dinlendiği duruşmaya, ses değiştirme cihazının bozulması nedeniyle ara verilmişti. 
     

     
</TEXT>
</DOC>
