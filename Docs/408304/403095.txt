<DOC>
<DOCNO> 403095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sonsiy13.html </URL>
<DATE> 2005/12/13/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Mumcu Alt-üst kimlik tartışmalarıyla ülkenin altını üstüne getirmeyin 
</HEADLINE>
<TEXT>

     Anavatan Partisi Genel Başkanı Erkan Mumcu, "Seçilmiş devlet adamları için din, beytül mal’e halel getirmemektir" dedi. 
     Partisinin TBMM grup toplantısında konuşan Mumcu, grup toplantılarının televizyondan canlı yayınlanması sırasında bazı il ve ilçelerde "tv yayın bandının değiştirildiğini" ileri sürdü. 
     "Siyasetin, partiler arasında bir iktidar yarışı olmaktan öteye, Türkiye’nin sorunlarını çözmeye yönelik hizmet yarışı olması için" ellerinden gelen gayreti ortaya koymaya çalıştıklarını belirten Mumcu, "Tek sesli bir Türkiye isteniyor. Sadece iktidarın sesinin çıktığı, anlattığı masallara hepimizin inandığı bir Türkiye isteniyor. Oysa burası bir muhalefet kürsüsü. Bu kürsü bir demokrasi kürsüsü, milletin kürsüsü" dedi. 
     Anavatan Partisi’ne, 2006 yılında bütçeden yardım yapılmayacağını bildiren Mumcu, şunları kaydetti 
     "Mahkeme kararına rağmen bütçeden yardım yok. Siz gelin bu iktidarın, hukukun üstünlüğüne saygı gösterdiğine inanın... Önemli değil. Onlar da biliyorlar ki bağımsız yargı hakkı teslim edecektir. 
     Yeter ki muhalefetin sesi çıkmasın, maddi imkanları olmasın, mahkeme kapılarında hak aramak için uğraşsın. Biz bunlardan yakınmıyoruz. 
     Hepsinin üstünden geliriz. Olanların asıl üzücü yanı, bu hukuksuzluğun hedefinin Türkiye’de demokrasiyi değersizleştirmeye yönelik sonucu olacaktır." 
     
     "DELİ GÖMLEK..." 

     "Alt kimlik, üst kimlik tartışmalarıyla ülkenin altını üstüne getirmekten vazgeçin" diyen Mumcu, daha önce konuyu gündeme getirdiğini anımsatarak, "mesajlarının muhatapların vicdanına ulaşmadığını" ifade etti. 
     Öğrencilik yıllarında okuduğu Cemil Meriç’in kitabından "İdeolojiler, akla giydirilen deli gömlek gibidir" cümlesinin hayatında çok önemli olduğunu belirten Mumcu, şöyle devam etti 
     "Yansız, objektif sadece ve sadece gerçeği anlama, hakikate ulaşmayı gösterecek bir akla, ideolojik gömleği giydirirseniz bu deli gömlek giymektir. Kimlik tartışmaları da millete giydirilen deli gömlekten başka bir şey değildir. Herkes kendi aklındaki kafasındaki tutarsızlıkları topluma aksettirmeye çalışırsa, gerçekten bu ülkede sağduyu içinde sorunları çözmenin ve çözümlere odaklı bir siyaset yapmanın imkanı kalmaz. Ne yazık ki Türkiye sürekli olarak bir kamplaşma siyasetinin tutsağı haline getiriliyor." 
     
     KİMLİK TARTIŞMALARI... 

     Din-laiklik tartışmasının üstesinden 20 yıldır gelinemediğini belirten Mumcu, "Kimlik tartışmasını yürüten beyefendilerin, kültürel kimlik, sosyal kimlik ile siyasal kimlik, anayasal kimlik arasındaki farkı anlayacak yetenekleri yok" dedi. Başka konuların gözlerden kaçırılması için Türkiye’nin bu gibi tartışmaların içine çekildiğini öne süren Mumcu, "Hükümete bir kez daha sesleniyorum bu tartışmayı bitirin. Sosyolojik kültürel kimlik ile siyasal ve anayasal kimlik arasındaki farkı anlayacağını güne kadar bu tartışmalara bir daha girmeyin. Herkes kendisinin ne olduğunu biliyor. Kimsenin bundan bir kaygısı veya kompleksi yok" diye konuştu. 
     Mumcu, konuşmasını şöyle sürdürdü 
     "Bu tartışmalarla toplumu kimlik, inanç, tutumlar üzerinden kamplaşmayı ve kamplaşmış siyaset ortamında kolayca siyasetinizi sürdürmeyi amaçlıyorsanız bu mümkün değil. Bugüne kadar işleyen sistem bundan böyle işlemeyecektir. Asıl sorun, vatandaşın kimliğinin ne olduğu sorunu değil. Vatandaşın din konusundaki tutumu veya düşüncesi Türkiye’nin temel sorunu değil. İnsanlar dinin ne olduğunu, değerinin ne olduğunu biliyor. 
     Başbakan Erdoğan, ’din milletin çimentosudur’ diyor. Bu siyasi, hukuksal anlamda değil, ama kültürel anlamda doğrudur. Ama siz elinizi dinden çekerseniz. Dini bir siyasi tartışmanın konusu siyaset içinde sömürülen malzeme kılığından çıkarırsanız, din bireyler için güzel ahlaktır. Kul hakkı yememektir. Seçilmiş devlet adamları için din beytül mal’e halel getirmemektir. Yetimin hakkını korumaktır." Mumcu, bütçe görüşmelerinin Türkiye için "dönüm noktası" olacağını, yarından itibaren "işlerin iyiye gittiği" hipnozunun bozulacağını ileri sürdü. 
     Mumcu, partisinin TBMM grup toplantısında yaptığı konuşmada, milletin istikrar için AK Parti’yi tek başına iktidara getirdiğini, ancak iktidarın, milletin temel sorunlarını çözmek yerine, "bozuk düzenin bekçiliğini yaptığını" savundu. 
     Erkan Mumcu, "ortalığı bir gaz kokusu aldı" diyerek, din ve kimlik tartışmaları içinde tarihin en büyük yolsuzluklarından birinin gözardı edildiğini iddia etti. 
     Milletin, dinini ve kimliğini bildiğini ifade eden Mumcu, Başbakan Recep Tayyip Erdoğan’ın yolsuzluk iddialarına ilişkin sorulara cevap vermek yerine bu konuları gündeme getirdiğini ileri sürdü. Mumcu, "Dinimizi, kimliğimizi biliyoruz. Sen, Soçi’de ne konuştun, bunu bilmiyoruz" diye konuştu. 
     Doğalgaz kontrat devri konusunda Rus doğalgaz şirketi Gasprom’un yetkili kılınması için kanun değişikliği yapıldığını öne süren Mumcu, "Türkiye için bir soygun olan bu formül değişikliğine nasıl rıza gösterdiniz Hangi gerekçeyle Türkiye’nin doğalgaz faturasını artıran formüle imza attınız Millete bunun cevabı verin" diye sordu. 
     
     "SANKİ HUKUK DEVLETİ DEĞİL, PATAGONYA..." 

     ANAVATAN lideri Mumcu, Tüpraş’ın yüzde 14.76’lık kısmının satışı, Kuşadası limanı ihalesi ve Yarımca Limanı’nın satışı konularında usulsüzlük yapıldığını savunarak, "sanki burası hukuk devleti değil Patagonya..." diye konuştu. Mumcu, yabancı sermayeye karşı olmadıklarını, ancak özelleştirme uygulamaları sonucu Türkiye’ye geldiği belirtilen yabancı sermayeyi göremediklerini kaydetti. 
     Mumcu, 1 milyar avroya mal olacak Ankara-Eskişehir hızlı tren projesinin Türkiye’nin öncelikleri arasında yer almadığını, bu proje için 250 milyon avroluk keşif artışı yapıldığını ifade ederek, "asla gerçekleşmeyecek hayal için Türkiye’nin kaynaklarının harcandığını" kaydetti. 
     
     "HÜKÜMETİN KARNESİNİ VERECEĞİZ" 

     Bütçe görüşmelerinde, AK Parti iktidarı döneminde Türkiye’nin ne kazanıp ne kaybettiğinin muhasebesini yapacaklarını, hükümetin "karnesini vereceklerini" anlatan Erkan Mumcu, bütün vatandaşlardan görüşmeleri izlemelerini istedi. Bütçe görüşmelerinin Türkiye için dönüm noktası olacağını ifade eden Mumcu, "işler büyük sermayenin alkışlarla ifade ettiği gibi mi Şıkır şıkır, güllük gülistanlık Türkiye tablosu var mı, yok mu Yarın göreceğiz. Yarından itibaren Türkiye’de hipnoz bozulacaktır. İşler iyiye gidiyor masalının yarattığı hipnoz bozulacaktır" dedi. 
     
     "SEÇİM SANDIĞINDA YAKALANIRSINIZ" 

     ANAVATAN Genel Başkanı Erkan Mumcu, bütçe görüşmelerinde Türkiye’nin sorunlarını ve çözüm önerilerini anlatacaklarını ifade ederek, çözüm önerileri ve vizyonu olanları görüşmelere davet etti. 
     Mumcu, " sorun çözme yeteneğimiz var, Türkiye’yi yönetmeye ehil bir kadroyuz diyenler, buyursunlar, hodri meydan..." diye konuştu. 
     Bütçe görüşmelerinde siyasi parti liderlerinin kantara çıktığını belirten Mumcu, kimsenin kantardan kaçmaması gerektiğini söyledi. 
     Erkan Mumcu, şöyle devam etti 
     "Bu işler, camdan okuyarak, fetva vererek olmaz. Bugün ak dediğine yarın kara diyerek Türkiye yönetilmez. Türkiye’nin, meselelerini gerçekten anlamış, kavramış, vizyonu olan siyasete ve siyasetçilere ihtiyaç var. Bu Türkiye için gerçek bir ihtiyaç. Bunu yok sayarak bir yere varamazsınız. Kantardan kaçarsınız ama sonuçta seçim sandığında yakalanırsınız." 
     
     "VATANDAŞ, KÜRSÜ HATİBİ OLUN DİYE SEÇMEDİ" 

     ANAVATAN lideri Mumcu, Türkiye’nin temel sorununun kimlik ve din tartışmaları değil, hayat pahalılığı, işsizlik ve gelir adaletsizliği olduğunu belirterek, bu sorunları çözmek yerine, Türkiye’nin imkanlarının peşkeş çekildiğini öne sürdü. 
     Mumcu, "soygun düzenine dönüşmüş ekonomide vahşi bir vergi düzeni uygulandığını" da savunarak, toplanan vergilerin yüzde 73’ünün vatandaşın tüketmeye mecbur olduğu şeylerden kesildiğini ileri sürdü. 
     Mumcu, "günahtır... Vatandaş sizi, kürsü hatibi olun, havada, denizde, olur olmaz yerde fetva verin diye seçmedi. Türkiye’nin temel sorunlarını çözün diye seçti. Bu yolsuzlukları durdurun diye seçti" dedi. 
     Erkan Mumcu konuşmasının ardından, başka partilerden istifa ederek Anavatan Partisi’ne katılanlara rozetlerini taktı. 
     
</TEXT>
</DOC>
