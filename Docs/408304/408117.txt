<DOC>
<DOCNO> 408117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/guncel/axgun01.html </URL>
<DATE> 2005/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Hizb-ut Tahrir alarmı 
</HEADLINE>
<TEXT>


Yasadışı örgüt adına gösteri yapan sanıkların ilk duruşması nedeniyle dün Beşiktaş'ta yoğun güvenlik önlemleri alındı. Adliyenin bulunduğu sokak trafiğe kapatıldı 

Musa Kesler - İstanbul 

Yasadışı Hizb-ut Tahrir örgütü adına gösteri yaptıkları öne sürülen 14'ü tutuklu 19 sanık hakkında açılan davanın ilk duruşması dün yapıldı. İstanbul 10. Ağır Ceza Mahkemesi'ndeki duruşma nedeniyle alınan güvenlik tedbirleri kapsamında, Beşiktaş'taki adliyeye gelmek için kullanılan bazı sokaklara polis tarafından barikat kuruldu. 

Merkezden izlendi 
Adliyeye gelenlere kimlik kontrolü yapılırken, adliye yanındaki otoparka sivil araçlar alınmadı. Güvenlik önlemleri kapsamında çok sayıda polis görev alırken, polis köpekleri de kullanıldı. Duruşma boyunca adliye bahçesi merkezden canlı olarak takip edildi. Tedbirler çerçevesinde Çırağan Caddesi'nde bulunan Yalı Sokak girişi, 07.00'den itibaren duruşma bitimine kadar araç trafiğine kapatıldı. 

'Suçlu değilim' 
Savunmasını yapan tutuklu sanıklardan Ali Serkan Sabanuç, dine uygun bir şekilde yaşamak istediğini belirterek, bir suç ortamına katılmadığını söyledi. Duruşmada söz alan bazı sanıklar, yaşadışı Hizb-ut Tahrir örgütü üyesi olduklarını kabul ederken, "bunun bir terör suçu olmadığını" ifade etti. Tutuklu sanıklar ve avukatları, duruşmada tahliye talebinde bulundu. Mahkeme heyeti, sanıkların tutukluluk hallerinin devamına karar vererek, duruşmayı erteledi. 



</TEXT>
</DOC>
