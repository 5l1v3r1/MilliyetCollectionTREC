<DOC>
<DOCNO> 402359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/son/sontur07.html </URL>
<DATE> 2005/12/10/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
İşitme engelliler okulunun kazan dairesinde yangın 
</HEADLINE>
<TEXT>

     İzmir'in Bornova İlçesi'nde, işitme engelli öğrencilerin bulunduğu okulun kazan dairesinde çıkan yangın, itfaiye ekiplerinin müdahalesiyle büyümeden söndürüldü. 
     AA muhabirinin aldığı bilgiye göre, Mevlana Mahallesi'nde bulunan Tülay Aktaş İşitme Engelliler İlköğretim Okulu'nun kazan dairesinde yangın çıktı. Bunun üzerine okulda yatılı kalan öğrenciler, öğretmenleri tarafından uyandırılarak yemekhanede bir araya getirildi. 
     Yangın, İzmir Büyükşehir İtfaiye ekiplerinin yanı sıra Bornova ve Çamdibi'nden gelen 8 itfaiye aracının müdahalesiyle büyümeden kontrol altına alınarak söndürüldü. 
     Yapılan incelemede, yangına kazan dairesindeki yakıt hortumunun patlaması sonucu sıçrayan kıvılcımın neden olduğu belirlendi. 
     Can kaybı ya da yaralanmanın olmadığı yangınla ilgili soruşturmanın sürdürüldüğü bildirildi. 
     
</TEXT>
</DOC>
