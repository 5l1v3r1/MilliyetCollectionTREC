<DOC>
<DOCNO> 401865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sonyas31.html </URL>
<DATE> 2005/12/08/ </DATE>
<TIME> 21.25 </TIME>
<AUTHOR>  </AUTHOR>
<HEADLINE>
Çocuklar, mutlu olmak için spor yapıyor 
</HEADLINE>
<TEXT>

     Amerikalı uzmanlar, çocukların kilo vermek için değil kendilerini daha iyi hissetmek ve eğlenmek için spor yaptıklarını belirterek, çocukların spora bu yönde teşvik edilmesini tavsiye etti. 
     Pennsylvania'daki bir okulda 12 yaş grubundaki 200 öğrenci üzerinde yapılan bir araştırmada uzmanlar, spor yapmak için gereken tek motivasyonun ''kişisel mutluluk'' olduğu sonucuna ulaştılar. 
     Araştırmaya göre çocuklar kilo vermekten çok sağlıkları, atletik yetenekleri ve kendilerini iyi hissetmek için spor yapmayı tercih ediyorlar. 
     Elde ettikleri sonuçlara göre, eğlence ve kendini iyi hissetme unsurlarının öne çıkarılması durumunda, çocukların daha fazla spor yapacağı sonucuna ulaşan uzmanlar, bu sonucu çocukların daha fazla egzersiz yapmalarını teşvik için yeni bir yöntem olarak tanımlıyorlar. 
     Araştırmayı gerçekleştirenlerden Katie Haverly, özellikle söz konusu yaş grubundaki kızların daha çok kilo vermek kaygısıyla spor yaptıklarının düşünüldüğünü, ancak araştırma sonuçlarının şaşırtıcı bulduğunu kaydetti. 
     ''Archives of Pediatrics and Adolescent Medicine'' dergisinin Aralık sayısında yer alan araştırma sonuçları, kiloları ne olursa olsun, çocukları egzersiz yapmaya iten sebebin, kilo kaygıları değil ''kişisel mutluluk'' olduğunu ortaya koydu. 
     Araştırma, aşırı kilolu çocukların bile spor yaparken zayıflama kaygılarının eğlence düşüncesinin önüne geçmediğinin altını çiziyor. 
     ABD'nin giderek daha ''hareketsiz'' hale gelen hayat tarzının çocukları da etkilediğini ve çocukları televizyon ya da bilgisayarın önünden kaldırarak spor yapmaya teşvik edecek yeni yollar bulmak gerektiğini söyleyen Haverly, okul idareleri ve hükümetin, fonlar aracılığıyla çocukların fiziksel eğitimine daha fazla önem vermeleri gerektiğine dikkat çekti. 
     
</TEXT>
</DOC>
