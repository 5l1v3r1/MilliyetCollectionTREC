<DOC>
<DOCNO> 406583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/spor/spo02.html </URL>
<DATE> 2005/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Nihat hamlesi sonuç vermedi 
</HEADLINE>
<TEXT>



Teknik Direktör Daum'un geçtiğimiz hafta Real Sociedad'lı Nihat Kahveci ile gizli bir görüşme yaptığı ancak olumlu sonuç alamadığı öğrenildi. 
Alman hocanın, "Seni Fenerbahçe'de görmeyi çok isterim" sözleri üzerine milli oyuncunun, "Milli Takım kamplarında 32 yaşına gelmiş arkadaşların bile Avrupa'ya gitme arzularına şahit oluyorum. Ayrıca yurt dışında oynayanlar da Türkiye'ye dönmemek için büyük uğraş veriyorlar. Yaşım 25. Bu yaşta Avrupa'yı bırakmak istemiyorum. Kariyerimi yurt dışında sürdüreceğim. Fenerbahçe'de oynamak tabii ki gurur verici. Ancak Türkiye benim için henüz erken" ifadelerini kullandığı belirtildi. 

Gençlere Daum freni 

Alman hocanın, Gaziantep maçı sonrası "Ne yazık ki gelişmemişler ve yeterli değiller" dediği yedek oyuncuları ile tatil öncesi bir görüşme yaptığı öğrenildi. Daum'un, "4 Ocak'ta yönetimle bir araya geleceğiz. O zamana kadar hiç kimsenin başka bir kulüple görüşmesini veya söz vermesini istemiyorum. Antalya kampında hepinizi karşımda göreceğim" dediği belirtildi. Özellikle forma şansı bulamayan Mahmut Hanefi'nin takımdan ayrılmak istediği bildirildi. 

Rüştü düşündürüyor 

Rüştü'nün bu sezon astronomik bir ücret ödenerek takıma katılmasına karşın Volkan'ın performansı nedeniyle kaleye geçememesi yönetimi gelecek yıl için düşündürmeye başladı. Kulübü Barcelona tarafından ücretinin bir bölümü karşılanan Rüştü'nün yıl sonunda İspanya'ya dönerek başka bir Avrupa takımına gitmeyi planladığı öğrenildi. Yönetim, Rüştü'nün yeniden kiralanıp kiralanmamasına Daum ile yapılacak görüşmeden sonra karar verecek. 

Öfke dinmiyor 

Fenerbahçe taraftarlarının Gençlerbirliği Başkanı İlhan Cavcav'a yönelik öfkesi bitmiyor. 1907 Üniversiteli Fenerbahçeliler Derneği'nden sonra, dün de Genç Fenerbahçeliler Derneği, Cavcav'ı protesto amacıyla başkent kulübü önüne siyah çelenk koydu. Geniş güvenlik önlemleri arasında, 300 kişilik grup adına bir taraftar da, Cavcav'ı kınayan bir basın bildirisi okudu. Bu arada Gençlerbirliği yönetimi bir açıklama yaparak, Cavcav'a yönelik eleştirilerin saldırı boyutuna ulaştığını ifade etti. 



</TEXT>
</DOC>
