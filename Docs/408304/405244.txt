<DOC>
<DOCNO> 405244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/yasam/yas08.html </URL>
<DATE> 2005/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de 'akıllı tasarım'a izin çıkmadı 
</HEADLINE>
<TEXT>


Federal mahkeme, doğanın isimsiz bir yaratıcı tarafından yaratıldığını öne süren 'akıllı tasarım' teorisinin derste öğretilmesine karşı çıktı 

DIŞ HABERLER SERVİSİ 

ABD'de bir federal mahkeme, okullarda "akıllı tasarım" teorisinin öğretilmesinin anayasaya aykırı olduğuna karar verdi. 
Pennsylvania'nın Dover kenti eğitim kurulunun, doğanın ve biyolojik yapıların tesadüfen oluşamayacak kadar karmaşık olduğunu ve isimsiz bir yaratıcı tarafından yaratıldığını öne süren "akıllı tasarım" teorisinin biyoloji dersinde öğretilmesine karar vermesinin ardından tartışmalar başlamıştı. 

'Anayasaya aykırı' 
11 veli, teorinin okullarda öğretilmesinin, Amerikan anayasasının devlet okullarında din dersi verilmesini yasaklayan maddesine aykırı olduğu gerekçesiyle dava açmıştı. Federal mahkeme yargıcı John Jones, dünkü kararında, "devlet okullarında akıllı tasarımın evrim teorisine alternatif olarak öğretilmesinin anayasaya aykırı olduğunu" belirtti. 
Dava, muhafazakar Hıristiyan yetkililerin "akıllı tasarım"ı müfredata sokmak istediği 30 kadar eyalette yakından takip ediliyordu. Federal mahkemenin kararı, başka davalarda emsal teşkil edebileceği için ayrıca önem taşıyor. 





</TEXT>
</DOC>
