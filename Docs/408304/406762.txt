<DOC>
<DOCNO> 406762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sontur11.html </URL>
<DATE> 2005/12/26/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Piyasada 1022 değişik seri numaralı sahte YTL dolaşıyor 
</HEADLINE>
<TEXT>

     TL banknotların tedavülden kalkmasıyla birlikte 2006 başından itibaren dolaşımda tek başına kalacak olan YTL 
     banknotların şimdiye kadar 1022 değişik seri numarada sahtesinin basıldığı belirlendi. Merkez Bankası’ndan edinilen bilgilere göre, YTL’nin dolaşımda kaldığı bir yıllık sürede en fazla 20 YTL’lik banknotun sahtesi yapıldı. Merkez Bankası, şimdiye kadar toplam 297 değişik seri numarayla basılmış sahte 20 YTL’lik banknot belirledi. Kalpazanların en fazla sahtesini yaptıkları ikinci banknot ise 10 YTL’ler oldu. Şimdiye kadar 262 değişik seri numarayla üretilmiş 10 YTL sahte banknot tespit etti. 50 YTL’lik banktotların toplam 228 değişik numarayla, 100 YTL’lik banknotların da 195 değişik numarayla basılmış sahtesi belirlendi. Kalpazanların en az sahtesini yaptığı banknot ise 1 YTL oldu. Merkez Bankası 1 YTL’lik banknotun 8 değişik numarayla basılmış sahtesini tespit etti. 5 YTL’lik banknotların da toplam 32 değişik numaralı sahtesi bulundu. 
     
</TEXT>
</DOC>
