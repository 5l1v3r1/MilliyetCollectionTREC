<DOC>
<DOCNO> 404992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sondun37.html </URL>
<DATE> 2005/12/20/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Rumlar, KKTC'deki yeni mülkiyet yasasını inceliyor... 
</HEADLINE>
<TEXT>

     Kıbrıs Rum yönetimi Dışişleri Bakanlığı, KKTC Cumhuriyet Meclisi'nin dün akşam oy çokluğuyla kabul edilen, Kıbrıslı Rumların 1974 sonrası kuzeyde bıraktığı mallara, takas, tazminat ve iade öngören yasayı incelemeye aldı. Rum Dışişleri Bakanlığı, ''yasanın hedefinin hukuki değil, siyasi olduğu'' görüşünde. 
     Rum yönetimi Dışişleri Bakanlığı Genel Müdürü Sotos Zakheos, ''sözde'' diye nitelediği yasanın, ''Türkiye'ye, Kıbrıs Rum mallarıyla ilgili anlaşmazlıkta ve Avrupa'ya yönelik yükümlülüklerinde zaman kazandırmayı hedeflediğini'' iddia etti. 
     Rum haber ajansına göre, KKTC'nin çıkardığı yasayı değerlendiren Zakheos, yasanın, Rumların KKTC'deki eski mallarına geri dönme ve yerleşme sorununu çözmeyi hedeflemediğini savunarak, ''aksine, Kıbrıs sorununa bulunacak bir çözümde iki toplumluluğu tesis ediyor ve Türkiye'ye, Kıbrıs Rum mallarıyla ilgili anlaşmazlıkta ve Avrupa'ya yönelik yükümlülüklerinde zaman kazandırıyor'' dedi. 
     Rum Dışişleri Bakanlığı'nın, ilgili yasayı incelemekte olduğunu belirten Zakheos, ''hedefinin hukuki değil siyasi olduğundan hiç kuşkumuz yok'' diye konuştu. 
     Sotos Zakheos, ''sözde yasanın yüzde 4 oranında toprağın iade edilmesine ilişkin maddeleri tatmin edici değildir'' dedi ve maddelerin çeşitli kriterlerden söz ettiğine dikkati çekti. Sotos Zakheos, şunları söyledi 
     ''Esasında bu yüzde 4 de iade edilmeyecek. Bütün maddeler, Türkiye'yi Avrupa'ya yönelik yükümlülüklerinden kurtarmak amacıyla konuyu zamana bırakmayı hedefliyor. Sözde yasa, Avrupa İnsan Hakları Sözleşmesi maddelerini tatmin etmeyi ve mülklere geri dönüş ve yerleşme konusunu çözmeyi hedeflemiyor.'' Zakheos, Türkiye'nin yasaya destek vermesine de değinerek, ''Kıbrıslı Rumların mal talebiyle Avrupa İnsan Hakları Mahkemesi'ne başvuruları konusunda Türkiye'ye zaman kazandırmayı hedeflediği açıktır. Gelecekte başvurular yapılması halinde, her objektif yargıcın, bunun, uluslararası talepleri ve uluslararası hukuku tatmin edecek yeterli iç yargı imkanı olmadığı kanaatine varacağından hiç şüphem yoktur'' diye konuştu. 
     
     BAYAN BLAİR'İN ORAMSLAR'IN SAVUNMASINI ÜSTLENMESİ 
     Rum Dışişleri Bakanlığı Genel Müdürü Sotos Zakheos, İngiltere Başbakanı'nın avukat eşi Cherie Blair'in, KKTC'de eski Rum malı üzerine ev inşa ettikleri gerekçesiyle dava edilen İngiliz Orams çiftinin savunmasını üstlenmesiyle ilgili olarak da, konunun, İngiltere ile Kıbrıs Rum kesimi arasında iyi ilişki bulunması hedefine aykırı olduğunu söyledi. 
     ''İngilizlerle çeşitli konularda pek çok sorunumuz var'' diyen Zakheos, Rum yönetimi lideri Tasos Papadopulos'un son Londra ziyaretinden sonra İngiltere ile kapsamlı bir ilişki kurmak için çok iyi çaba gösterdiklerini belirtti ve ''Şimdi bu hareket, bu hedeflere aykırı oluyor'' dedi. 
     Rum kesiminin Londra yüksek komiserinin protestosunun sonucunu görmeyi beklediklerini ifade eden Zakheos, ''İngiltere Mahkemeleri'nin kararlarını görmemiz gerek. Biz İngiltere yargısının objektifliğine inanmak istiyoruz'' diye konuştu. 
     
</TEXT>
</DOC>
