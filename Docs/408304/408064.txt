<DOC>
<DOCNO> 408064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sontur34.html </URL>
<DATE> 2005/12/30/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Beş yaşındaki çocuğunu hastaneye bıraktı, almak istemedi... 
</HEADLINE>
<TEXT>

     Samsun'da 5 yaşındaki kızını Doğum ve Çocuk Bakımevi Hastanesi'ne terk ettiği iddia edilen baba bulundu. Kızını almak istemeyen söz konusu kişi ile küçük kızın halen başka biri ile evli annesinin fuhşa teşvik iddiasıyla aynı davada yargılandıkları anlaşıldı. 
     Edinilen bilgiye göre, gece Samsun Doğum ve Çocuk Bakımevi Hastanesi'ne bırakıldıktan sonra Sosyal Hizmetler Çocuk Esirgeme Kurumu'na bağlı Süleyman Yançatoral Çocuk Yuvası'na yerleştirilen küçük Melisa'yı ''meyve suyu almaya gidiyorum'' diyerek terk ettiği iddia edilen D.Ç, bulundu. 
     Salıpazarı İlçesi'nde oturan D.Ç'nin, kızını hastaneye kendisinin terk etmediğini öne sürerek, ''Ben kızı annesinin Tekkeköy İlçesi'nde oturan kız kardeşine teslim etmek için gittim. Ancak onu bulamayınca komşusuna bıraktım'' dediği öğrenildi. 
     Yetkililer, D.Ç'nin küçük kızı almak istemediğini bildirdiğini söylediler. 
     Bu arada, küçük Melisa'nın annesi M.Ü. ile D.Ç'nin bir süre birlikte yaşadığı, ancak kadının daha sonra D.Ç'yi terk ederek başka biri ile evlendiği öğrenildi. 
     D.Ç. ile M.Ü'nün halen 2. Ağır Ceza Mahkemesi'nde görülen bir davada ''küçük yaştaki bir kızı fuhşa teşvik ettikleri'' iddiası ile yargılandıkları anlaşıldı. 
     
</TEXT>
</DOC>
