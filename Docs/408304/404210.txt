<DOC>
<DOCNO> 404210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/spor/ydilmen.html </URL>
<DATE> 2005/12/17/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Övelim mi, eleştirelim mi 
</HEADLINE>
<TEXT>



Bir futbol adamı olarak Galatasaray'ın her maçından zevk alıyorum, heyecan duyuyorum. Ne çekirdek çıtlıyorum, ne sağımla solumla uğraşıyorum. Çünkü hem kendileri adına, hem rakip adına bol bol pozisyon var. 
Futbol adamı olarak zevk alırım ama Gerets olsam sabaha kadar düşünürüm. Maçı da zor bitiririm. 7-8 pozisyon bul, bir o kadar da rakibine ver. Dünkü maç kasetini alıp okullara, antrenör kurslarına eğitim olarak sunmalı. Bakın arkadaşlar, çocuklar, beyler futbolda gol pozisyonuna nasıl girilir. Bakın arkadaşlar nasıl savunma yapılamaz. Maçta iki takımı da övsem mi, eleştirsem mi kararsız kaldım. Kayseri geçen sene savunma yaptı, puanı kaptı. Galatasaray şampiyonluktan oldu. Bu kez hücum etti, rakibinin şampiyonluk yarışını sürdürmesini sağladı. Hücum futbolu mu, defans mı bu maçtan sonra yine düşünülmeli. 
10. saniyede Gökhan, Mondragon ile karşı karşıya, aut... Dakika 90 artı 4 Bülent altı pastan aut. Aradaki 95 dakika için hesap makinesi lazım, pozisyonları saymak için Galatasaray ve Kayseri orta sahalarının Saidou ve Kamber dışında savunma ile yakından ilgisi yok. Sabri sağ çizgide, Ayhan sol çizgide. Iliç de Necati ile Ümit'in arasında. Her iki takımın forvetleri savunma oyuncularına bire birde üstünlük sağladı. Tedbirsiz oynanan maçta gol pozisyonlarını değerlendiren Galatasaray oldu. Belli ki her iki teknik adama maçtan önce birer puan sunulsa kabul etmeyeceklerdi. Yine de biz olumlu düşünelim ligin son haftasında çok yüksek tempoda, bol pozisyonlu maçtan dolayı tebrik edelim. 
Hakem sinirlerin bozulduğu anda sakinliği ile başarılıydı. Ancak aut ve korneri vermelerde başarısız gözüktü. 40 günlük ara Gerets'in takım savunmasını geliştirmesi açısından yararlı olacaktır. Tabii Afrika Kupası'na gidecek Song ve Saidou'nun yokluğu, zaten transfer yapması güç gözüken Galatasaray için önemli handikap. 



</TEXT>
</DOC>
