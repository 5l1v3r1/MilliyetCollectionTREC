<DOC>
<DOCNO> 405529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/guncel/axgun01.html </URL>
<DATE> 2005/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Amacım tabuyu yıkmaktı' 
</HEADLINE>
<TEXT>


Savcılığa verdiği ifadede Türklüğüyle gurur duyduğunu belirten Pamuk '30 bin Kürt öldü' sözü, konuşulmayan bir tabunun yıkılması amacıyla ve Türkiye Cumhuriyeti tarihinin yakın zamanındaki olaylar için söylenmiş bir laftır 

LUBE AYAR İstanbul 

Orhan Pamuk, Şişli Savcılığı'na verdiği ifadede, İsviçre'deki bir gazeteciyle İngilizce olarak yapılan röportajın önce Almancaya, daha sonra Almancadan Türkçeye çevrildiğini ve bu aşamalarda değişiklikler yapıldığını söyledi. Pamuk, ifadesinde Türklüğüyle gurur duyduğunu belirtti. 
Şişli 2. Asliye Ceza Mahkemesi'nde 16 Aralık'ta yapılan duruşmada, dosya hakkında Adalet Bakanlığı'ndan görüş beklendiği için ifade veremeyen Pamuk, konuyla ilgili 17 Nisan'da savcıya ifade vermişti. İsviçre'de kendisiyle röportaj yapan gazetecinin yakın tarih konusunda bilgisiz olduğunu belirterek, tepki toplayan sözlerini bir tabuyu yıkmak için sarf ettiğini savunan Pamuk, ifadesini şöyle sürdürdü 
"Böyle röportajlarda hep yaptığım gibi genel fikirlerimi kendisine aktardım. Bu bağlamda, Türkiye'nin AB'ye yakınlaşması, Türkiye'de tabu olan konuşulamayan konular açıldığında kendisine Türkiye'de Ermeni tehciri, Ermeni kıyımı konusunun nazik olduğunu söylemek için, 'Buralarda 30 bin Kürt ve 1 milyon Ermeni öldürüldü' diye söyledim. Bu fikirlerin ülkemde söylenmemesinden rahatsızım, halen bu rahatsızlığım devam etmektedir." 

'Çevirilerde değişmiştir' 
"Bu röportajı İngilizce yaptık, daha sonra Almancaya, Almancadan Türkçeye çevrildi. Bu çevirilerde gazeteciler kendi üsluplarına göre değişiklikler olmuştur. Ben bu sözlerimle Türkiye Cumhuriyeti'ni tahkir etme gayesini gütmedim, zaten bu olaylar Türkiye Cumhuriyeti zamanında olmamıştır. Ben tarihçi değilim ancak ülkenin tarihiyle ilgili kitaplar okurum, düşünürüm, olay bundan ibarettir. Ben ayrıca Türk'üm, Türklüğümle de gurur duyarım, kafamda hiçbir zaman Türklüğü tahkir düşüncesi olamaz. '30 bin Kürt öldü' sözü de konuşulmayan bir tabunun yıkılması amacıyla söylenmiş bir laftır ve Türkiye Cumhuriyeti tarihinin yakın zamanındaki olaylar için söylenmiştir." 
Pamuk'un avukatı ise, Türklüğe veya devletin manevi şahsiyetini tahkir edici herhangi bir söz kullanılmadığını ve suçun unsurlarının oluşmadığını savunarak beraat talep etti. 



</TEXT>
</DOC>
