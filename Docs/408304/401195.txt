<DOC>
<DOCNO> 401195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/ekonomi/eko10.html </URL>
<DATE> 2005/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Telsim'de en az üç grup çekişir' 
</HEADLINE>
<TEXT>


İSTANBUL AA 

Telsim Yönetim Kurulu Başkanı ve Tasarruf Mevduatı Sigorta Fonu TMSF Başkan Yardımcısı Ferruh Tunç, Telsim ihalesinde, açık artırmada rekabet etmesi beklenen en az üç büyük firma bulunduğunu söyledi. Tunç, ihalenin 13 Aralık'ta yüzde 90 - 95 ihtimalle sonuçlanmasını beklediğini belirtti. 
Telsim ihalesi benzeri büyük satışlarda, genellikle ortaklıkların konuşulduğunu ve muhammen bedel ile teklif arasında ciddi farklar olabildiğini ifade eden Tunç, "İhale süreci şu ana kadar iyi gidiyor. Bundan sonra az bir şey kaldı. İhalede iyi bir fiyat olduktan sonra, sıhhatli bir teslimle işi bitireceğiz" diye konuştu. 
Tunç ayrıca, ihalede beklentilerinin başından beri ön yeterlilik için başvuran 15 firmanın iki veya üçlü, bir takım konsorsiyumlara dönüşebileceği yönünde olduğunu belirterek, yerli katılımcıların yeni ortaklıklarla Telsim'de rol alabileceğinin sinyallerini vermiş oldu. 


</TEXT>
</DOC>
