<DOC>
<DOCNO> 400897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/spor/axspo03.html </URL>
<DATE> 2005/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Çilingir Aysal 
</HEADLINE>
<TEXT>


Galatasaray'da, Özhan Canaydın, Ali Dürüst ve Yiğit Şardan, Ünal Aysal'ı listelerine almak için yarışıyor. Sarı-kırmızılı işadamının vereceği desteğin, başkanı belirleyeceği konuşuluyor 

ERHAN TELLİ 


Başkan Özhan Canaydın'ın AIG operasyonu ile adını duyuran Ünal Aysal, sarı - kırmızılı kulüpte 2006 Mart ayında yapılacak kongre öncesinde, "paylaşılamayan adam" haline geldi. Sahip olduğu maddi imkanlar sayesinde başta Başkan Özhan Canaydın olmak üzere başkanlığa adaylıklarını koymaya hazırlanan Ali Dürüst ve Yiğit Şardan'ın da listelerinde görmek istediği tek isim olan Aysal şu ana kadar herhangi bir yönetim listesine girmeyi kabul etmedi. Buna rağmen Ünal Aysal'ın dışarıdan vereceği destek veya işaret edeceği ekibin kongreye büyük avantajla gireceği ifade edildi. 

Futbol A.Ş. planı 
Başkan Canaydın'ın adaylığını resmen açıklaması durumunda Yiğit Şardan'ın da kongreye gireceği öğrenilirken, Ali Dürüst'ün ise Ünal Aysal'ın vereceği desteğe göre hareket etme kararı aldığı vurgulandı. Aysal'ın desteğini alması halinde başkanlığa adaylığını koyacak olan Dürüst, bu hedefine ulaşamazsa kongreye girmeyecek. Yiğit Şardan'ın ise Ali Dürüst'ün adaylığını koyması halinde Dürüst lehine yarıştan çekilebileceği kaydedildi. Bu arada Başkan Özhan Canaydın'ın, borç yükünden kurtarılan Futbol A.Ş.'yi önümüzdeki günlerde Ünal Aysal'a devretme planları yaptığı ifade edildi. Öte yandan Başkan Canaydın'ın perşembe günü 12.00'de kulüp binasında basın toplantısı yapacağı açıklandı. 

Hasan Şaş darbesi 

Kontrolden geçmek için Almanya'ya giden yıldız oyuncu Beşiktaş derbisinde büyük olasılıkla forma giyemeyecek 

Galatasaray'a Hasan Şaş'tan kötü haber geldi. Fenerbahçe derbisinin ilk devresinde belindeki sakatlığı nükseden ve bu nedenle Ankaraspor maçında forma giyemeyen yıldız futbolcunun, Beşiktaş karşılaşmasına da yetişemeyeceği bildirildi. 
Almanya'ya giderek Bayern Münih Kulübü'nün doktoru Wolfarth tarafından muayene edilen Hasan'ın, derbide oynama ihtimalinin çok zayıf olduğu kaydedildi. Sarı - kırmızılı kulüp doktoru Murat Çevik, kontrolden geçirilen tecrübeli oyuncunun Almanya'da ne kadar süre kalacağının bugün netlik kazanacağını açıkladı. 

İDMAN RAPORU Defans alarm veriyor 

ERHAN TELLİ 

Galatasaray defansında Beşiktaş derbisi öncesi büyük sıkıntı yaşanıyor. Sarı - kırmızılı takım zorlu maçın hazırlıklarını 1 günlük aranın ardından yaptığı çalışmayla sürdürürken, sakatlığı devam eden Cihan antrenmana katılmadı, Song ise sol arka adalesindeki ağrılar yüzünden idmanı yarıda bıraktı. Ankaraspor maçında kırmızı kart gören Tomas'ın da cezalı olması Teknik Direktör Gerets'in planlarını bozdu. Kulüp doktorları, Cihan'ın derbide forma giymesinin zor olduğunu açıklarken, Gerets'in savunmanın sağında yine Uğur'a görev vereceği bildirildi. Sakatlığı süren Altan takımdan ayrı koşu yaparken, izin alarak Paris'e giden Saidou idmana katılmadı. Kamerunlu futbolcunun burada kendisine talip olan kulüplerle görüşebileceği ileri sürüldü. 

Sürpriz mesai 

Beşiktaş derbisi için hazırlıklara sürpriz antrenmanla başlandı. Neden sürpriz Çünkü bu çalışmanın yapılacağını futbolcular da ancak 3 saat önceden öğrenebildi. Ankaraspor maçı sonrasında 2 gün tatil yapmayı umut eden sarı - kırmızılılar, öğlen saatlerinde cep telefonlarına gelen mesajla Florya Tesisleri'nin yolunu tuttular. İlk çalışma hafif tempodaydı. Önce düz koşu, ardından 5'e 2 diye tabir edilen top kapma çalışmasıyla devam eden ısınma ve Gerets'in futbolun temel prensiplerinden biri olan ayak içi pas yapmayı öğrettiği basit çalışma. İşte haftanın ilk mesaisinde Florya'da olup, bitenin hepsi bu. 
Bu arada çalışma başlarken kaptan Hakan Şükür ile Eric Gerets'in yaptığı hararetli konuşma ise günün en çok ilgi çeken ve gazeteciler tarafından da merak edilen konusu oldu. Sonradan öğrendiğimize göre Hakan Şükür, antrenmandan önce yapılan toplantıda arkadaşlarının oyun sistemi hakkında hocalarına söylemek istediği şeyleri İtalyanca aktarıyormuş. Olay bundan ibaret. Biz de olayın kahramanı Hakan Şükür'den öğreniyoruz. Zaten ilk günün hafızalarda kalan tek enstantanesiydi de bu... 

Ortak aday Canaydın 

Kulüpler Birliği Vakfı'nda yarın yapılacak genel kurul öncesi kulüplerin çoğunun Özhan Canaydın'ın ismi üzerinde anlaşmaya vardığı öğrenildi. Geçen hafta Ankaraspor Başkanı Hilmi Gökçınar'ın aday olmasının ardından çoğunluk sağlanamadığı için ertelenen genel kurulda Canaydın'ın kendisine rakip çıkması halinde bile aday olacağı kaydedildi. Geçen hafta ortak hareket etme kararı alan ve imza ile kendilerini bağlayan Fenerbahçe, Ankaraspor, Gençlerbirliği ve Gaziantepspor dışındaki 14 kulüpten çoğunun bugün Canaydın'a desteklerini açıklayacağı ifade edildi. Özhan Canaydın da bu destek karşısında adaylığını resmen açıklayacak. 

Hakan Ünsal noktayı koydu 

Galatasaray'ı Türkiye ve Avrupa'da zaferden zafere koşturan efsane kadronun değişmez isimlerinden Hakan Ünsal sürpriz bir kararla futbolu bıraktığını açıkladı. Sezon başında sarı - kırmızılı takımla bağlarını kopararak Çaykur Rizespor'a giden tecrübeli sol kanat oyuncusu, Karadeniz ekibinde aradığını bulamadığı için bu kararı aldığını söyledi. Hakan, "Yönetimle görüşüp talebimi ilettim. Onlar da futbolu bırakma kararıma saygı gösterdiler" dedi. Hakan Ünsal, gelecekle ilgili henüz bir karar vermediğini sözlerine ekledi. 


</TEXT>
</DOC>
