<DOC>
<DOCNO> 406170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/guncel/gun10.html </URL>
<DATE> 2005/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözaltında intihar etti 
</HEADLINE>
<TEXT>


İZMİR DHA 

İzmir'de alkol aldıktan sonra bir apartmanın giriş kapısının camını kırıp ortalığı ayağa kaldırdığı gerekçesiyle gözaltına alınan Rabia Asan 31 , konulduğu Hatay Karakolu'nun nezarethanesinde ölü bulundu. Barlarda konsomatrislik yapan ve fuhuştan suç kaydı bulunan Asan'ın, kazağıyla kendini havalandırma boşluğundaki demir parmaklıklara astığı kaydedildi. Polis, genç kadının triko kazağının bir kolunu demir parmaklığa bağladığı, diğerini de boynuna geçirip dizlerinin üzerine çökerek yaşamına son verdiğini saptadı. 

Serbest kalmıştı 
Üç gün önce de alkollü olarak kavga ettiği için gözaltına alınan ancak adliyeye sevk edilmeden tutuksuz yargılanmak üzere serbest bırakılan Asan'ın ölümü üzerine nöbetçi savcı tarafından soruşturma başlatıldı. Nöbetçi savcı otopsi yapılmasına karar verdi. Asan'ın 60 kilogram ağırlığında ve 1.65 boyunda, nezarethanenin yüksekliğinin ise 1 metre 75 santimetre olduğu, polisler tarafından ayağı yere basar şekilde bulunduğu rapor edildi. Asan'ın 2 ay önce de Şemikler semtindeki evinde canına kıymaya teşebbüs ettiği ortaya çıktı. 



</TEXT>
</DOC>
