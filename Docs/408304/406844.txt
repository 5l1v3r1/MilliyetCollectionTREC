<DOC>
<DOCNO> 406844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/guncel/axgun01.html </URL>
<DATE> 2005/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Polise 'şaka' uyarısı 
</HEADLINE>
<TEXT>


İçişleri Bakanı Aksu, Güvenpark'taki çevik kuvvet polislerinin davranışları ve şakalaşmalarıyla ilgili şik yetler üzerine, 'Personel, üniformaya yakışmayan davranıştan kaçınması için uyarıldı' dedi 

Saliha Çolak - Ankara 

CHP Mersin Milletvekili Şefik Zengin, Ankara'nın Kızılay Meydanı'ndaki gösterilere müdahale etmek için bekletilen çevik kuvvetle ilgili gelen şikayetler üzerine, Güvenpark'ta inceleme yaptı. Zengin, "Araçların içinde ve banklarda bekleyen çevik kuvvet polisinin, gün boyunca, elde tespih, çay, sigara ve cep telefonuyla gezdiklerini, bankların üzerine basarak oturduklarını, araçların içinde ağızları açık horlayarak uyuduklarını" tespit etti. 
Zengin, İçişleri Bakanı Abdülkadir Aksu'nun yanıtlaması istemiyle verdiği yazılı soru önergesinde, polislerin kaldırımda yan yana yürümeleri nedeniyle özellikle kadınların kaldırımdan yola inerek yürümek zorunda kaldığını bildirdi. Zengin, kılık kıyafetlerin kirli, dağınık, saç sakal tıraşlarının da olmadığına dikkat çekerek, parkta bekletilen polise, çekidüzen verilmesini istedi. 

Şaka-üniforma ilişkisi 
Bakan Aksu, yanıtında, polislerin cep telefonuyla konuşmalarının haberleşme özgürlüğü çerçevesinde değerlendirilmesi gerektiğini belirterek, şöyle dedi "Uzun süreli ve yorucu görevlerin arasında kısa süreli de olsa dinlenme fırsatı verilen personelin istirahat sırasında çay içmesi ve arkadaşları ile şakalaşması son derece insani davranışlar olarak değerlendirilmektedir. Ancak şakalaşmaların, personelin taşıdığı üniforma ile bağdaşacak seviyede kalması için gerekli düzenlemeler ve uyarılar da yapılmaktadır. Alınan tedbirler de gözden geçirilmektedir." 



</TEXT>
</DOC>
