<DOC>
<DOCNO> 407839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/spor/spo04.html </URL>
<DATE> 2005/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Uğur'lar olsun 
</HEADLINE>
<TEXT>


Trabzonspor Başkanı Nuri Albayrak, Gençlerbirliği'nin başarılı oyuncusu için dün İlhan Cavcav ile bir araya geldi, ancak Mehmet Yılmaz'da ısrar edilmesi üzerine yine istediğini elde edemedi 

İLHAN GÜLER 


Bordo-mavililer, Gençlerbirliği'nin sol kanat oyuncusu Uğur Boral için Başkent ekibinin kapısını ikinci kez çaldı, ancak görüşmelerden yine sonuç çıkmadı. 
Başkan Nuri Albayrak ile yardımcısı İbrahim Ethem Hacıosmanoğlu dün Gençlerbirliği Başkanı İlhan Cavcav ile Ankara'da bir araya geldi. Albayrak, Teknik Direktör Halilhodziç'in mutlaka transfer edilmesi raporunu verdiği Uğur'u resmen Cavcav'dan istedi. Cavcav ise, Uğur'a karşılık yine Mehmet Yılmaz'ı talep etti. Takımda santrfor sıkıntısı olduğunu belirten Albayrak'ın öneriye sıcak bakmadığı kaydedildi. Karadeniz ekibinin kadroya forvet dahil edilmesi halinde takası düşüneceği bildirildi. 
Gençlerbirliği Teknik Direktörü Mesut Bakkal'ın, ancak Mehmet'in gelmesi halinde bu transfere izin vermesi de görüşmelerin tıkanmasına yol açtı. Ayrıca sezon sonunda sözleşmesi sona erecek olan Uğur Boral'ın da yüksek ücret talep ettiği öğrenildi. 
İlhan Cavcav, bu transferin askıya alındığını belirtip, "Eğer bir santrfor bulurlarsa, Mehmet Yılmaz bize gelecek. Biz sadece takasa olumlu bakıyoruz" dedi. 

Kürşat, Ankara'da 
Bu arada Başkan Albayrak'ın, Ankaraspor Onursal Başkanı Melih Gökçek ile Kürşat'ın transferi için yaptığı görüşme olumlu sonuçlandı. Bu futbolcunun Ankaraspor forması giymesi konusunda prensipte anlaşma sağlandığı, maddi pürüzlerin ise giderilmek üzere olduğu bildirildi. Kürşat'ın iki gün içinde sözleşme imzalayıp, Antalya kampına katılacağı öğrenildi. 

'Bizde reis olmaz' 
Başkan Nuri Albayrak, Aziz Yıldırım'ın "Fenerbahçe'de tek reis benim" düşüncesinin Trabzonspor'da işlerlik kazanmasının mümkün olamayacağını söyledi. 
İlhan Cavcav'la görüşmesinin ardından bu konuda gelen soruları yanıtlayan Albayrak, "Trabzonspor büyük bir camia. Burada reislik olmaz. Biz varız. Biz bir bütünüz. 'Ben' kelimesini duyamazsınız" cevabını verdi. 
Albayrak, Wigan Athletic'in takibinde olduğu Fatih Tekke için şu ana kadar resmi bir teklif gelmediğini belirtip, "Zaten büyük oyuncu almaya çalışırken, büyük oyuncular satılmaz" diye konuştu. 
Bu arada Trabzonspor'un resmi internet sitesindeki ankete katılan 1400'ü aşkın taraftarın yüzde 83'ü, takımların ikinci yarıda göstereceği performansla Avrupa kupalarından birine katılma hakkını kazanacağına inandıklarını belirtti. 

Eller çıkmazı 
MEHMET ÇİFTÇİ 

Karadeniz ekibinden elinden çıkarmaya çalıştığı Fabiano Eller kriz yarattı. Sambacıyla prensipte anlaşan Internacional kulübünün, Trabzonspor'un bonservis talep etmesi üzerine imzaya yanaşmadığı bildirildi. Bu durum nedeniyle sıkıntılı günler geçiren Eller'in, alacaklarını da alamadığını gerekçe gösterip, FIFA'ya dava açmaya hazırlandığı öğrenildi. Trabzonspor'dan kendi isteğiyle ayrılmadığını, forma verilmediği için kariyerini düşünmek zorunda olduğunu ifade eden Eller, bedelsiz serbest bırakılmasını talep ediyor. Brezilyalı defans oyuncusunun, Trabzonspor'un buna yanaşmaması halinde Türkiye'ye dönüşe de sıcak bakmadığı iddia edildi. 


</TEXT>
</DOC>
