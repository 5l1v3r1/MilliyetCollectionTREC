<DOC>
<DOCNO> 403989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/soneko17.html </URL>
<DATE> 2005/12/16/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Mert Gıda, İMKB'de... 
</HEADLINE>
<TEXT>

     Mert Gıda Giyim Sanayi ve Ticaret A.Ş. hisseleri İMKB İkinci Ulusal Pazar'da işlem görmeye başladı. 
     Seansın ilk 20 dakikası içinde hisse senetleri 2.92-3.30 YTL aralığında işlem gördü. 
     Mert Gıda Giyim'in halka arz edilen 1 milyon 250 bin YTL nominal değerli 2. tertip B grubu hisse senetleri, 1 YTL nominal değerli beher hisse için 3 YTL baz fiyat ve ''MRTGG'' koduyla işlem görüyor. 
     Şirketin işlem sırasına gönderilecek emirlerde maksimum adet miktarı 2 bin 500 olarak uygulanıyor. 
     Eyidemir ailesi mensuplarının ana hissedarı olduğu, 5 milyon YTL ödenmiş sermayesi bulunan İstanbul Merter merkezli şirket, şeker işkolunda üretimde bulunmakta olup, çorap üretimine bu yıl başladı. Şirket, perakende gıda satış firmalarına mal temini dışında, sarma küp şeker ve stick çubuk şeker çeşitleriyle de catering piyasasında varlığını sürdürüyor. 
     Hisseler 24-25 Kasım 2005 tarihlerinde halka arz edilmiş, halka arz edilen 1 milyon 250 bin adet hisseden, 196'sı bireysel yatırımcı, 3'ü kurumsal yatırımcı 75'i şirket çalışanı olmak üzere toplam 274 kişi alım yapmıştı. 
     
</TEXT>
</DOC>
