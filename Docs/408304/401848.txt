<DOC>
<DOCNO> 401848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sonyas14.html </URL>
<DATE> 2005/12/08/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
2. Dünya Savaşı'nda Yunanistan'a uzanan yardım eli 
</HEADLINE>
<TEXT>

     Araştırmacı-Yazar Dr. 
     Ulvi Keser’in kaleme aldığı Kıbrıs Türk Kültür Derneği tarafından yayınlanan "Yardım Et Komşu" adlı kitapta İkinci Dünya Savaşı’nda Türkiye’nin komşu ülke Yunanistan’a yönelik yaptığı yardım faaliyetleri belgeleriyle anlatılıyor. 
     Kıbrıs Türk Kültür Derneği Genel Başkanı Ahmet Göksan, dernekleri tarafından yayınlanan kitap hakkında AA muhabirine bilgi verdi. 
     Göksan, yıllardır Türk kamuoyunda bazı gerçeklerin gizli kaldığını belirterek, İkinci Dünya Savaşı yıllarında Türkiye’nin yoksulluk çeken Yunan halkına çeşitli yardımları olduğunu kaydetti. 
     Savaşta İtalyanlar ve Almanların işgalinin bitmesinin ardından Yunanistan’ın bir iç savaş yaşadığını anlatan Göksan, "Bu dönemde komünistler iktidara gelmek için bir iç savaş başlattılar. Bu iç savaş sırasında büyük sıkıntı ve yoksulluk çektiler. Bütün bunları belgelere dayalı olarak kimse ortaya koymadı" diye konuştu. 
     
     "1000 YUNANLI ÇOCUK TÜRKİYE’YE GETİRİLDİ" 
     Dernek olarak bu olayları devletin arşivlerinden çıkardıklarını ve elde ettikleri bilgilerle "Yardım Et Komşu" adlı bir kitap yayınladıklarını ifade eden Göksan, Türkiye’nin, o dönem zor durumda olan Yunanistan’a silah yardımı bile yaptığını kaydetti. 
     Göksan, şöyle konuştu 
     "Yunanistan’a Kızılay yardım yaptı, devlet yardım yaptı. 
     Yunanistan’a gemilerle yardım yapıldı. Hatta açlıktan ölmesinler diye yaklaşık 1000 Yunan çocuğu Türkiye’ye getirildi. Bakımsız kalan bu çocukların hem karınları doyuruldu hem eğitildi. Ondan sonra ülke normale döndükten sonra bu çocuklar Yunanistan’a tekrar gönderildi. 
     Bütün bunlar Türkiye’nin yaptıkları, fakat bugüne kadar kimse bunun üzerine gitmedi. Kıbrıs kökenli olan Araştırmacı Yazar Dr. Ulvi Keser tarafından yazılan bu kitapta bütün bunların belgelerini topladık." 
     
</TEXT>
</DOC>
