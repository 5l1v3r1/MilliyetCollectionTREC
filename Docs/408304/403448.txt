<DOC>
<DOCNO> 403448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sonspo36.html </URL>
<DATE> 2005/12/14/ </DATE>
<TIME> 22.20 </TIME>
<AUTHOR>  </AUTHOR>
<HEADLINE>
Eski yüzücü havuzda hayatını kaybetti... 
</HEADLINE>
<TEXT>

     Eski milli yüzücü ve su altı sporcusu Tarık Batu Karakaş, yemeğin ardından daldığı yüzme havuzunda hayatını kaybetti. 
     Türkiye Spor Yazarları Derneği'nin TSYD Levent'teki tesislerinde yediği akşam yemeğinin ardından, buradaki kapalı yüzme havuzunda kardeşiyle birlikte dalış denemesi yaptığı bildirilen Karakaş, henüz belirlenemeyen bir nedenle su yüzüne çıkamadı. Yanındakiler tarafından havuzdan çıkarılan 26 yaşındaki Karakaş'a, tesislerde bulunan doktor ve ardından gelen ilkyardım ekibi müdahale etti. Kalp krizi geçirmiş olabileceği ifade edilen Tarık Batu Karakaş, uzun süren müdahaleye karşın kurtarılamadı. 
     Boğaziçi Üniversitesi'nin Amerikan futbolu takımı Boğaziçi Sultans'ın formasını da giyen Tarık Batu Karakaş'ın, yüzmede Balkan şampiyonluğu bulunduğu bildirildi. 
     
</TEXT>
</DOC>
