<DOC>
<DOCNO> 401976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sondun13.html </URL>
<DATE> 2005/12/09/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
L’Express 36 sayfa ayırdığı İstanbul’u kapak yaptı İSTANBUL yılın kenti 
</HEADLINE>
<TEXT>

     Ermeni asıllı gazeteci Christian Makarian imzalı dosya, "Bu özel sayı, canlı ve hareketli bir metropolün efsanevi yerlerini ve gizli bahçelerini yeniden keşfedecek" sözleriyle tanıtıldı. Daha önce Le Point dergisi de aralarında olmak üzere pek çok kurumda çalışan Makarian, Türkiye üzerine çalışmalarının yanı sıra din ve toplum konusundaki araştırmalarıyla da biliniyor. 
     
     'FARKLI DİNİ YAKLAŞIMLAR BİR ARADA' 

     Dergide İstanbul’un tarihiyle birlikte kentle ilgili detaylı bilgilere yer verildi. Kentte, özellikle dini anlamda farklı yaklaşımların bir arada yaşadığı vurgusu dikkat çekti. ’Modernite ve gelenek arasında’ başlıklı bölümde, türbanlı ve türbansız kadınların bir arada görüntülendiği bir fotoğrafa iki sayfa yer ayrıldı. Fotoğrafta, Boğaz kıyısında oturan türbanlı kadınlarla deniz kenarında dans eden kadınlar görülüyor. 
     ’İslam mozaiği’ başlıklı bölümde ise, cami imamları ve Alevilerle yapılan söyleşilerin yanı sıra Yaşar Nuri Öztürk’ün görüşlerine de yer verildi. Öztürk’ün ’İstanbul’un en popüler ilahiyatçısı’ olduğu yorumu yapıldı ve 56 kitabının en çok satanlar listesine girdiği hatırlatıldı. 
     
     'TÜRKİYE CUMHURİYETİ, ŞEYHLER VE DERVİŞLER ÜLKESİ DEĞİLDİR' 

     Atatürk’ün, "Türkiye Cumhuriyeti, şeyhler ve dervişler ülkesi değildir" sözleri hatırlatılan dergide, Beyoğlu’ndan değişik kareler, Balık Pazarı, Sultanahmet Camii, Aleviler, tesettür giyim mağazaları, Dolmabahçe Sarayı, 10 Kasım Atatürk’ü anma törenleri, liseli gençlerin Atatürk’le ilgili sözleri, Ayasofya ve İstanbul Büyükşehir Belediye Başkanı Kadir Topbaş’ın çalışmaları, detaylı bir şekilde dosyada yer aldı. 36 sayfalık dosyada, Mustafa Kemal Atatürk’ün Türk insanı üzerindeki etkisi, gençler ve değişik kesimlerle yapılan röportajlarla vurgulandı. 
     Kentte 300 sanat galerisinin olduğu bilgisinden, Güllüoğlu Baklavaları’nın lezzetine kadar İstanbul’la ilgili değişik renklere yer verildi. Dosyada, James Bond filmlerine dekor olan İstanbul’un aynı zamanda değişik kongrelere evsahipliği yaptığı ve turistlerin ilgi odağı olduğu belirtildi. 
     
</TEXT>
</DOC>
