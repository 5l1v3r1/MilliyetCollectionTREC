<DOC>
<DOCNO> 405773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sontur10.html </URL>
<DATE> 2005/12/22/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
PKK’lıdan şok ifade Bizi ABD'li komutanlar eğitecekti 
</HEADLINE>
<TEXT>

     Özgür CEBE DHA 

      PKK’nın Kuzey Irak’taki kamplarından kaçıp güvenlik güçlerine teslim olan ve örgütün dağ kadrosunda 12 yıl faaliyet yürüten Zilan’ kod adlı 29 yaşındaki Fatime Süer’in davası ilk duruşmada karara bağlandı. Mahkeme, sanık hakkında ceza tertibine yer olmadığına karar verirken, Süer’in teslim olduğu günden itibaren tutuklanmadığı ortaya çıktı. 
     1993 yılında PKK’nın dağ kadrosuna katıldıktan sonra örgütün Kuzey Irak’taki Haftanin, Hınere, Zeli, Kandil dağındaki Kanicenge, Şehit Harun’, Dolaaşute kamplarında aldığı askeri ve siyasi eğitimin ardından Şırnak- Hakkari- Mardin kırsalına gönderilen ve bu bölgelerde uzun yıllar silahlı faaliyet yürüten PKK’nın takım komutanı Fatime Süer, örgütten kaçtıktan sonra KDP peşmergelerine teslim oldu. 27 Temmuz 2005 günü Habur Sınır Kapısı’nda güvenlik güçlerine teslim edilen Süer, aynı gün jandarma tarafından sorgulandı ve çıkarıldığı mahkeme tarafından tutuksuz yargılanmak üzere serbest bırakıldı. Süer hakkında örgüt üyesi olmak suçundan 10 yıla kadar hapis istemiyle 4’üncü Ağır Ceza Mahkemesi’nde açılan davanın ilk duruşması ise dün yapıldı. İlk duruşma olması nedeniyle ifade vermek üzere mahkemeye katılan Süer, kendi isteğiyle örgütten kaçtığını belirterek, Örgütteyken silahlı eylemlere katılmadım. Şırnak’ın Güçlükonak ilçesinin Fındık beldesi yakınlarında gece yürüyüşü sırasında Fındık karakolundaki askerler termal kameradan bizi fark etti ve atılan havan mermisiyle yaralandım. Bu olaydan sonra tedavi olmak için örgüt beni Kuzey Irak’a gönderdi'' dedi. 
     
     221'İNCİ MADDE İLK KEZ 
     Mahkeme, her ne kadar sanık hakkında örgüt üyeliğinden dava açılmış ise de 1 Haziran 2005’te yürürlüğe giren yeni TCK’nın etkin pişmanlık olarak bilinen 221 2 maddesinde yer alan, Örgüt üyesinin örgütün faaliyeti çerçevesinde herhangi bir suçun işlenişine iştirak etmeksizin gönüllü olarak örgütten ayrıldığını ilgili makamlara bildirmesi halinde, hakkında cezaya hükmolunmaz'' hükmü uyarınca hakkında ceza tertibine yer olmadığına oy birliğiyle karar verdi. 
     Yargıtay’ın 221’inci maddenin kimlere uygulanacağı konusunda kesin bir hükmü bulunmaması nedeniyle 1 Haziran’dan beri uygulanmayan 221'inci madde ilk kez Fatime Süer’e uygulanmış oldu. Şimdiye kadar kendiliğinden teslim olup silahlı eylemlere katılmadıkları belirlenen 20’nin üzerinde PKK’lı, 6’şar yıl 3’er ay hapis cezasına çarptırılarak tahliye edilmişti. 
     
     'BİZİ ABD’Lİ KOMUTANLAR EĞİTECEKTİ' 
     Fatime Süer teslim olduktan sonra Silopi’de jandarma görevlilerine örgüt ile ilgili önemli bilgiler verdi. Süer ifadesinde, 2004’ün bahar aylarında Kandil dağı bölgesindeki kamplarda barınan ve askeri yönden tecrübesiz olan bir tabur PKK’lıyı ABD’li komutanların eğiteceğini belirterek ŞUNLARI ANLATTI. 
     Kandil bölgesinde bir tabur örgüt mensubu ABD’li komutanlar tarafından eğitilecekti. Bir süre sonra nedeni bize açıklanmayarak ani bir kararla bunun iptal edildiği söylendi. PKK’nın özellikle Kandil bölgesindeki kamplarında bulunan Strela, SAM-7 füzeleri ile Doçka uçaksavar bataryaları Irak ordusuna ait silah ve mühimmatlardır. Bu silahlar ABD’nin Irak’ı işgalinden sonra PKK’nın eline geçti. Örgütün Fedai bölüğü adını verdiği ve tamamı kadın militanlardan oluşan canlı bomba birliğinin komutanı Gulan’ kod adlı Filiz Yerlikaya, örgüt içi çekişme nedeniyle boğularak öldürüldü. Ayrıca Abdullah Öcalan’ın politikalarına karşı çıkan PKK’nın eski sorumlularından Topal Nasır’ kod adlı Faruk Bozkurt’da örgüt tarafından infaz edildi. Bütün örgüt mensupları şu anda genel bir af yasası bekliyor. Af çıkarsa dağdakilerin hepsi teslim olur. Çünkü hiçbir örgüt mensubu artık savaşmak istemiyor.'' 
     
</TEXT>
</DOC>
