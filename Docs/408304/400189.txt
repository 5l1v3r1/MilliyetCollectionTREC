<DOC>
<DOCNO> 400189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/spor/ysenay.html </URL>
<DATE> 2005/12/03/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Pahalı ve ucuz ayaklar 
</HEADLINE>
<TEXT>



Kazanmanın klişeleşmiş duygularıyla Trabzonspor önüne çıkan Fenerbahçe az kalsın sahasında aylar sonra kaybetmenin keyifsizliğiyle yüzleşecekti. 
Halbuki Trabzonspor, ileride sadece Yattara'yı bırakarak Fatih Tekke de dahil daha çok kendi alanında Fenerbahçe'yi karşılıyor, bir deyimle kontratağa dayalı deplasman mantığını oyuna sürüyordu. Peki de Fenerbahçe neden Trabzon alanında daha çabuk toplar sürerek, can alıcı paslar üreterek ve rakip kaleye yıldırım baskınlar düzenlemiyordu rakibin bu açık futboluna karşın... Anelka - Nobre - Appiah ve özellikle Aurelio daha dikkatli top kullansalar gol bulmak bu kadar zorlaşır mıydı yani Fenerbahçe adına Alex sakatlıktan çıkmış olabilir. Onun dünkü yavaş, temposuz halini de anlayışla karşılayabilirsiniz. Ancak öyle Bağdat Caddesi'nde turlar gibi "Elini kolunu sallayarak" da futbol oyununa soyunulmaz ki canım... Serkan, Fenerbahçe'nin en çalışkan ve çabuk oyuncularından biri... Ancak çizgi ataklarına kalktığı zaman ne yapacağını düşünmeden koşuyor ve topu kullanması gereken yere atamıyor. 

İkinci 45'e Mehmet Yozgatlı ile başlayan Fenerbahçe de yenilgi altında oynamanın gerginliği ile de telaşa kapılıyor, Trabzon daha yerleşik ve bilinçli pas kurguları ile bir hayli sıkıştırıyordu sarı-lacivertli ekibi... Yattara sürekli bölge değiştirerek karşı savunmayı sağ ve sol kanatlardan ısrarla zorluyor, Polonyalı Szmykowiak ise müthiş sprinter vuruşlarla Fenerbahçe'yi sürekli tehdit ediyordu. Bordo-mavili takımı içerden yöneten ve akıl dolu paslarla oyunu Trabzon'a uygun bölgelere taşıyan isim ise Kaptan Fatih'ti. İşte böyle bir havada başlamıştı ikinci yarı... Tuncay oyunun başından beri Ümit Özat'ın önünde top taşıyor ve gol yaratmak adına her türlü zor pozisyonlara girip çıkma cesaretlerini koyuyordu oldukça tempolu oyuna... Beraberlik golündeki topu Nobre'ye kadar taşıyan isim Tuncay olduğuna göre yine takımını "ipten alan adam" olarak yorumlayabiliriz. 
Ancak Fatih Tekke hiç durmuyordu ki Fenerbahçe'nin zaaflı bir gece yaşadığı 90 dakikada... Trabzon'un usta kaptanı buluştuğu toplarla biraz da zaman öldürmeye oynuyordu. Ehh Anelka, Alex, Appiah, Aurelio gibi "Pahalı ayaklar" tembel bir gece yaşayınca Fenerbahçe'nin sürekli kazanma tılsımının anahtarları kayboluyordu. Bu gerçeğe karşın Fenerbahçe'den "daha ucuz kramponlara" sahip Trabzonspor'un kendine gelip yükselişe doğru yöneldiğini de dün akşamki 90 dakika sonunda açıklıkla söyleyebiliriz. 


</TEXT>
</DOC>
