<DOC>
<DOCNO> 407698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sontur01.html </URL>
<DATE> 2005/12/29/ </DATE>
<TIME> 01.45 </TIME>
<AUTHOR>  </AUTHOR>
<HEADLINE>
Kamera hırsızlığı, güvenlik kamerasına takıldı 
</HEADLINE>
<TEXT>

     Denizli’de beyaz eşya mağazasından kamera ve cep telefonu çalan kişi, güvenlik kamerasına yakalandı. 
     Alınan bilgiye göre, İkinci Ticari Yol’da Nail Gündüz’ün sahibi olduğu beyaz eşya mağazasına giren kişi, dolapta bulunan kamera ile cep telefonunu alarak kaçtı. Mağazada bulunan güvenlik kamerası, hırsızlık olayını saniye saniye kaydetti. 
     Hırsızlık olayı, akşam mağazanın kapanış saatinde yapılan sayımda ortaya çıktı. Bir kamera ile cep telefonunun eksik olduğunun belirlenmesi üzerine, güvenlik kamerasının görüntüleri izlendi. 
     Kayıtlarda, mağazaya müşteri gibi giren kişinin, dolabı açıp birkaç saniye içinde kamera ve cep telefonunu alarak kaçtığı görüldü. 
     İşyeri sahibi Nail Gündüz, güvenlik kamerası kayıtlarına göre olayı gerçekleştirenlerin 2 kişi olduğunu, önce işyerine gelerek keşif yaptıklarını ifade etti. 
     
</TEXT>
</DOC>
