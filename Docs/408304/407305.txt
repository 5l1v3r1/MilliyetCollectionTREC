<DOC>
<DOCNO> 407305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/soneko08.html </URL>
<DATE> 2005/12/28/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
OECD'de nüfusa göre en düşük işgücü Türkiye'de 
</HEADLINE>
<TEXT>

     Merkez Bankası Danışmanı Ercan Türkan, Türkiye'nin OECD ülkeleri arasında en düşük işgücüne katılım oranına ve en yüksek işgücüne dahil olmayan nüfusa sahip ülke olduğunu belirterek, işgücüne katılım oranları ya da işgücüne dahil olmayan nüfus oranını OECD ülkeleri ortalamalarına yakınsadıkça, orta ve uzun vadede daha fazla insana iş sahası açılması gereğinin ortaya çıkacağını söyledi. 
     Türkan, "Türkiye'de İşgücünün Yapı ve Dinamikleri Gelişme ve Değerlendirmeler" konulu araştırmasında Türkiye ile diğer OECD ülkelerindeki işgücüne katılım oranlarını karşılaştırdı. Türkan'ın OECD'nin verilerinden yaptığı değerlendirmeye göre, Türkiye'de 2000'de yüzde 47.6 olan işgücüne dahil olmayan çalışma çağındaki nüfusa oranı 2001 ve 2002'de yüzde 47.7, 2003'te yüzde 48.9 ve 2004'te de yüzde 48.5 düzeyinde gerçekleşti. Söz konusu oran AB 15'te 2004 sonu itibariyle yüzde 29.2 olarak tespit edildi. AB 15'te işgücüne dahil olmayanların oranı 2000 ve 2001'de yüzde 30.5, 2003'te yüzde 30.1 ve 2003'te de yüzde 29.8 düzeyinde gerçekleşmişti. 
     OECD ülkelerinin ortalamasında ise işgücüne dahil olmayanların oranı 2000'de yüzde 29.9, 2001 ve 2002'de yüzde 30, 2003'te yüzde 30.2 ve 2004 yılında ise yüzde 29.9 olarak belirlendi. 
     Türkiye'yi 2004 sonu itibariyle işgücüne dahil olmayan nüfus sıralamasında yüzde 39.5'le Macaristan, yüzde 37.5'le İtalya, yüzde 37.2'yle Meksika, yüzde 35.8'le Polonya, yüzde 34'le Kore izledi. 
     Türkan, Türkiye ile Türkiye dışında en düşük oranlara sahip Macaristan, İtalya, Meksika ve Polonya'nın ortalamaları arasında 1.2 kat fark olduğunu kaydetti. Türkan, Türkiye'de işgücüne dahil olmayan nüfustaki yüksek seviyenin nedenlerini şöyle sıraladı 
     "-İş bulma ümidi kalmayan fertlerin kadın ve erkek iş aramadan vazgeçerek işgücüne dahil olmaması, -Ücretlerdeki düşüklük nedeniyle işgücü piyasası dışında kalmayı, ev işleri ve çocuk bakımı suretiyle aile bütçesine daha fazla katkıda bulunulacağına inanılması, -Kayıtdışı istihdamın yaygın olması nedeniyle, özellikle kadınların çalışılması durumunda bile sosyal güvenlik şemsiyesi altına girememesinin yarattığı isteksizlik, -Köyden kente göçlerin kadınları işgücünden uzaklaştırması, -Emeklilik yaşının özellikle önceki uygulamalarda düşüklüğü nedeniyle erken yaşta emekliliğin tercih edilmesi, -Ortalama eğitim düzeyinin uzaması ve işgücünün eğitim düzeyinin düşüklüğü, -Türkiye'deki mevsimlik part-time çalışma kültürünün kısıtlılığı nedeniyle, tamamen işgücü piyasası dışında kalmak zorunda olunması." 
     
     "DAHA FAZLA İNSANA İŞ SAHASI AÇILMASI GEREKLİ" 
     Türkan, Türkiye'de işgücüne katılım oranları ya da işgücüne dahil olmayan nüfus oranının OECD ülkeleri ortalamalarına yakınsadıkça, orta ve uzun vadede Türkiye'de işsizlik oranının yükselmesi, diğer bir deyişle daha fazla insana iş sahası açılması gereğinin ortaya çıkacağını kaydetti. Türkan, "Orta ve uzun vadede Türkiye'nin işgücü açısından uyum maliyetinin göreceli olarak daha yüksek olacağı düşünülmelidir" tespitinde bulundu. 
     
     TÜRETİLMİŞ İŞSİZLİK ORANLARI 
     Türkan, tek başına işgücü piyasasına yönelip iş bulamayanları işsiz olarak tanımlamanın, Türkiye gibi çok yüksek işgücüne dahil olmayan bir nüfusa sahip olan ülkede yapılacak analizler açısından yetersiz kalacağına işaret ederek, Türkiye'deki işgücü durumunu daha açık bir şekilde görebilmek için atıl nüfusun işsizlere dahil edildiği yeni tanımlamalar yapılması gerektiğini kaydetti. 
     
     "İŞSİZLİK ORANI YÜZDE 20.6'YA ÇIKIYOR" 
     Türkan, atıl işgücü olarak adlandırılabilecek "eksik istihdam", "mevsimlik çalışanlar" ve "iş aramayıp işbaşı yapmaya hazır olanların" işgücüne dahil olmaya karar verip, işgücü piyasasına yönelmeleri durumunda işsizlik oranının doğal olarak önemli ölçüde yükseleceğini söyledi. Türkan, söz konusu atıl işgücünün işsiz tanımına dahil edildiğinde, işsizlik oranlarının iki katın üzerinde yükseldiğine işaret ederek, "2005 yılının ilk dokuz aylık ortalamaları esas alındığında, klasik genel işsizlik oranı yüzde 10.1'ken, atıl nüfus da dahil edildiğinde yüzde 20.6'ya yükselmektedir" tespitinde bulundu. 
     Türkan, Türkiye'de genel refah düzeyini artırmak için sadece işsizlerine değil, işgücüne dahil olmayanlara da iş yaratmak gerektiğine dikkat çekti. 
     
</TEXT>
</DOC>
