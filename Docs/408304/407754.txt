<DOC>
<DOCNO> 407754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sontur60.html </URL>
<DATE> 2005/12/29/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
Kapıkule'de yolcu kuyruğu... 
</HEADLINE>
<TEXT>

     Kapıkule Sınır Kapısı'nda yeni işe başlayan stajyer ve aday memurlarının tecrübesiz olmaları nedeniyle, gümrükte yapılan işlemlerin yavaş yürüdüğü ve kuyruklar oluştuğu belirtildi. 
     AA muhabirinin, Kapıkule Sınır Kapısı Mülki İdare Amirliği'nden edindiği bilgiye göre, tutuklanan gümrük muhafaza memurlarının yerine Bursa, İzmit ve İzmir'den 44 aday ve stajyer memur geldi. 
     Yetkililer, bu kişilerin görevlerinde henüz uzmanlaşmadığından işlemlerin yavaş sürdüğünü belirttiler. 
     Gümrük muhafaza ve gümrük memur sayısının 58'e çıkarılacağını ifade eden yetkililer, araç giriş çıkışlarında yolcuların üzerlerinin detaylı bir şekilde arandığını, yasal olmayan malzemelerin de usulüne uygun olarak imha edildiğini bildirdiler. 
     Bu arada, Bulgaristan'dan Kapıkule Gümrüğü'nü kullanarak gelen kişiler de Türkiye'ye girişte 8 saat boyunca kuyrukta beklediklerini söylediler. 
     Araç vekaletinde büyük sorun yaşadıklarını anlatan bir vatandaş, şunları kaydetti 
     ''Bulgaristan'da noterden tasdikli aldığımız araç vekaletinin bugünden itibaren geçerli olmadığını söylüyorlar. Vekaleti ayrıca Filibe Konsolosluğu'nda da onaylatmamız gerekiyormuş. Bugüne kadar böyle bir sorunla karşılaşmamıştık. Biz vekaletle diğer ülkelere rahatça gidip geliyoruz. Bu sorunun ortaya çıkmasıyla çok sayıda arkadaşımız geriye dönmek zorunda kaldı.'' Bu arada, basın mensuplarının Kapıkule Gümrük Kapısı'na girişine ve çekim yapmalarına izin verilmiyor. 
     
</TEXT>
</DOC>
