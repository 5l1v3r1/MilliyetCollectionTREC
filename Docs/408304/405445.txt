<DOC>
<DOCNO> 405445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sontur01.html </URL>
<DATE> 2005/12/21/ </DATE>
<TIME> 01.15 </TIME>
<AUTHOR>  </AUTHOR>
<HEADLINE>
Hamile kadın hastanede düşerek öldü, bebeği de yaşatılamadı 
</HEADLINE>
<TEXT>

     
     DHA VE AA 

     
HATAY’ın Samandağ İlçesi’nde doğum için hastaneye getirilen 35 yaşındaki Nuray Özdemir, bayılıp düşerek hayatını kaybetti. Ölümden hemen sonra gerçekleştirilen doğumda dünyaya gelen kızı da sevk edildiği Adana’daki bir hastanede öldü. 
     9 aylık halime Nuray Özdemir dün akşam saatlerinde sancıları artınca kardeşi İlkay Gülşen ve diğer yakınları tarafından Samandağ Devlet Hastanesi’ne kaldırıldı. Burada tedavi altına alınan Özdemir’e serum takıldı. Yakınlarını desteğiyle ayakta durabilen Özdemir, bir anda bayılıp yere düştü. Kafasını sert zemine vuran Özdemir, olay yerinde hayatını kaybetti. Ölümden hemen sonra gerçekleştirilen doğumda bir kız çocuğu dünyaya geldi. Hayati tehlike kaydıyla Adana Universal Hastanesi’ne sevk edilen bebek de kurtarılamayarak öldü. Yeni dünyaya gelen bebeğin dolaşım bozukluğundan öldüğü belirtildi. Olayla ilgili soruşturma başlatıldı. 
     
     BABA ALLAH KİMSEYE BÖYLE ACI VERMESİN 

     Eşi ve çocuğunu gözyaşları arasında toprağa veren baba Ayhan Özdemir, karısının ölümünün büyük ihtimalle heyecana kapılıp korkmasından kaynaklandığını ifade ederek, "Olay günü sancıları artınca hastaneye kaldırdık. Kendisine hazır mısınız denilince heyecana kapılmış" dedi. 
     Eşinin ölümünü Allah’ın takdiri olarak nitelendiren Özdemir, "Ben 18 yıllık hayat arkadaşımı, ardından dünyaya getirilen çocuğumu kaybettim. 4 çocuğum annesiz kaldı. İki acıyı birden yaşadık. Allah kimseye böyle bir acıyı tattırmasın" dedi. 
     Bu arada, Samandağ Cumhuriyet Savcılığı’nın olayla ilgili başlattığı soruşturmanın sürdüğü bildirildi. 
     
</TEXT>
</DOC>
