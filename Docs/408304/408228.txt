<DOC>
<DOCNO> 408228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/son/soneko12.html </URL>
<DATE> 2005/12/31/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Piyango için küreler dönmeye başladı... 
</HEADLINE>
<TEXT>

     Yılbaşı özel çekilişinde şans küreleri, saat 12.00'den itibaren dönmeye başladı. 
     Milli Piyango Kızılay binasında başlayan yılbaşı özel çekilişi, saat 20.15'ten itibaren İstanbul'da TRT'nin Tepebaşı Stüdyosu'nda devam edecek. 
     Bu arada Milli Piyango'nun yılbaşı özel çekilişi, toplam 4 bölümden oluşacak. 
     Buna göre, çekilişin yaklaşık saat 16.30'a kadar sürmesi beklenen ilk bölümde, 500 adet 5 bin YTL'nin talihlileri belli olacak. 
     Saat 21.00'e kadar sürmesi planlanan ikinci bölümde ise sırasıyla 20 adet 100 bin YTL, 50 adet 50 bin YTL, 50 adet 20 bin YTL, 100 adet 10 bin YTL, 100 adet 500 YTL, 50 adet 300 YTL, 50 adet 100 YTL, 10 adet 60 YTL ve 5 adet 40 YTL'lik ikramiyeler belirlenecek. 
     Böylelikle Milli Piyango'nun Ankara'da yapılan çekilişlerinde toplam 935 adet bilet sahiplerini bulacak. 
     Özel çekiliş, daha sonra İstanbul'da devam edecek. TRT'nin İstanbul Tepebaşı Stüdyolarındaki çekiliş maratonu, saat 20.15'de başlayacak ve saat 00.30'da son bulacak. 
     İstanbul'da önce 10 adet 500 bin YTL'nin talihlileri belirlenecek, ardından 5 adet 1 milyon YTL'nin çekilişi yapılacak. 1 adet 5 milyon YTL'lik ikramiye çekilişinin ardından, büyük ikramiye 20 milyon YTL'nin çekilişi saat 00.10'da, amortilerin çekilişi ise saat 00.30'da yapılacak. 
     
     ÇALINTI BİLETLER SATIŞA SUNULMADI 
     Gazetecilerin çalıntı piyango biletlerine ilişkin sorusunu yanıtlayan Milli Piyango İdaresi Genel Müdür Yardımcısı Güllü Torun, İdare'nin yılbaşı özel çekilişi için bastırdığı biletlerden olan, ancak Posta İşletmesi aracılığıyla Ziraat Bankası'nın Gebze, Akçakoca, Körfez-Kocaeli ve Alaplı Şubelerine gönderilmesi sırasında çalınan biletlerden bulunanların, satışa sunulmadığını bildirdi. 
     Söz konusu biletlerin, idare tarafından kupür, numara ve serilerinin Resmi Gazete'de yayınlandığını ve geçersiz sayıldığını hatırlatan Torun, söz konusu biletlerdeki numaralara ikramiye çıkması durumunda, bu ikramiyelerin ödenmeyeceğini kaydetti. 
     Vatandaşların piyasaya çalıntı bilet sunulacağı korkusunu yaşayarak tedirgin olduğunu anlatan Torun, bazı vatandaşların ise bayilerden bilet almak yerine doğrudan Genel Müdürlüğe başvurduğunu söyledi. 
     Torun, çekilişlerin başlamasına rağmen, bayiler tarafından elde kalan biletlerin satışlarının devam ettiğine de işaret etti. 
     
</TEXT>
</DOC>
