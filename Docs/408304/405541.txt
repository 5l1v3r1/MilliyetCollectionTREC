<DOC>
<DOCNO> 405541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/guncel/gun11.html </URL>
<DATE> 2005/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
NATO hattında motorin sızıntısı 
</HEADLINE>
<TEXT>


ŞAKİR AYDIN 

İstanbul Çatalca'daki NATO boru hattında meydana gelen yakıt sızıntısı, köylüleri sevindirdi. Keşan üzerinden gelip Gelibolu'dan Antalya'ya kadar uzanan NATO boru hattında geçen cumartesi akşamı yakıt sızıntısı meydana geldi. 
Büyükçekmece Gölü'nün arkasındaki su havzasının altından geçen hattaki sızıntı, önceki gün suyun üzerinde sarı bir tabaka oluşturdu. Su havzasının çevresine akın eden köylüler, akaryakıt tabakasını bidonlara doldurmaya başladılar. Yakıtın mazot olduğunu ve traktörlerinde kullanacaklarını söyleyen köylüler, NATO'ya da teşekkür ettiler. Düşüşü fark eden NATO yetkilileri vanaları kapattı. Vali Muammer Güler, 2 tonluk mazot sızıntısının göle zarar vermediğini söyledi. 



</TEXT>
</DOC>
