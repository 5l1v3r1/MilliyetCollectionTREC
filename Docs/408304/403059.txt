<DOC>
<DOCNO> 403059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/soneko26.html </URL>
<DATE> 2005/12/13/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Ulaştırma Bakanı Telsim'de iyi bir sonuç elde ettik 
</HEADLINE>
<TEXT>

     Ulaştırma Bakanı Binali Yıldırım, Telsim'de ihale öncesi belirsizliklerin ortadan kaldırılmış olmasının, ilgiyi daha da arttırdığını ve iyi bir sonuç elde edildiğini söyledi. 
     Yıldırım, katıldığı Logitrans 2005 Fuarı'nın açılışını yaptığı sırada, gazetecilerin Telsim ihalesinin sonucuna ilişkin sorularını yanıtladı. 
     Sonucu gazetecilerden öğrenen Yıldırım, ''Hayırlı olsun. Fiyat gayet güzel'' dedi. 
     Özelleştirmede Telekom'da başlayan sürecin ülke ekonomisindeki istikrar ve güvenin de etkisiyle oldukça iyi gittiğini ifade eden Yıldırım, ''Telsim'de ihale öncesi belirsizliklerin, sorunların ortadan kaldırılmış olması ilgiyi daha da artırdı ve iyi bir sonuç elde ettik. Ülke için hayırlı olsun'' diye konuştu. 
     Bakan Yıldırım, 2006 yılındaki özelleştirme sürecine ilişkin bir soru üzerine de istikrar havası devam ettiği sürece, yerli ve yabancı yatırımcıların uzun döneme ait projelerini daha da hızlandıracaklarını düşündüklerini söyledi. 
     Yıldırım, AB katılım sürecinin de bunu olumlu yönde etkileyeceğini ifade etti. 
     Bir gazetecinin telekomünikasyon sektöründe yabancı payının artığına ilişkin sorusu üzerine Yıldırım, şunları kaydetti 
     ''Türkiye'de kim yatırım yaparsa yapsın Türkiye Cumhuriyeti'nin mevzuatına tabidir. Türkiye Cumhuriyeti için istihdam oluşturacaktır. Burada kazanıp, burada tüketecektir. Yapacağı herhangi bir yanlış olursa onu da takip edip, düzeltecek mekanizma kurulmuştur. 
     Telekomünikasyon Üst Kurulu'nun görevi de işletmecileri gözetlemektir. Endişe edecek bir şey yok. Hiç kimse buradaki tesisleri alıp bir yere götüremez, gümrük kapılarına tembih ettik.'' 
     
</TEXT>
</DOC>
