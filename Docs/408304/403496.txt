<DOC>
<DOCNO> 403496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sontur49.html </URL>
<DATE> 2005/12/14/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
TBMM'de de tartışma konusu olan 'Rehin Bebek' devlet hastanesinde... 
</HEADLINE>
<TEXT>

     TBMM Genel Kurulu'nda Başbakan Recep Tayyip Erdoğan'ın konuşması sırasında CHP Antalya Milletvekili Atila Emek tarafından Antalya'da özel bir hastanede ''rehin kaldığı'' iddia edilen bebek, Antalya Devlet Hastanesi'ne getirildi. 
     Başbakan Erdoğan'ın, TBMM Genel Kurulu'nda 2006 yılı bütçesine ilişkin eleştirileri yanıtlarken ''iktidarları döneminde hastanelerde kuyrukların ve rehin almaların tarihe karıştığını'' belirtmesi üzerine CHP Antalya Milletvekili Atila Emek tarafından Antalya Özel Anadolu Hastanesi'nde para ödenemediği için rehin kaldığını ileri sürdüğü bebek, Antalya Devlet Hastanesi çocuk servisinde tedaviye alındı. 
     Antalya Devlet Hastanesi Çocuk Servisi Doktoru Mustafa Pekşen, 10 Aralık Cumartesi günü Antalya'nın Gazipaşa İlçesi Devlet Hastanesi'nde doğan bebek Ahmet Atay'ın, erken doğum nedeniyle akciğerlerinin gelişmediği teşhisiyle, daha kapsamlı bir hastaneye gönderildiğini belirtti. 
     Pekşen, ailesinin bebeği aynı gün Antalya Devlet Hastanesi'ne getirdiklerinin, ancak ''yer olmadığından'' Akdeniz Üniversitesi Tıp Fakültesi Hastanesi'ne gönderildiğinin, burada da ''yer olmadığı'' gerekçesiyle Özel Anadolu Hastanesi'ne götürüldüğünün öğrenildiğini söyledi. 
     Bebeğin dört gün söz konusu özel hastanede kaldığını ve bugün yer boşaldığı için akşam saatlerinde Devlet Hastanesi'ne getirildiğini ifade eden Pekşen, şunları kaydetti 
     ''Atay bebek 32-33 haftalık doğmuş. 1780 gram ağırlığındaki bebekte, bütün erken doğumlarda olduğu gibi, akciğerlerin yeterli gelişmemesinden dolayı solunum sıkıntısı var. Bebeğin hayati tehlikesi yok. Serum takılı ve oksijen veriyoruz.'' 
     
     ÖZEL HASTANE YETKİLİLERİ 
     Öte yandan Özel Anadolu Hastanesi Nöbetçi Müdürü Dr. Çağlar Erözgen de AA muhabirine yaptığı açıklamada, Gazipaşa'da erken doğum nedeniyle solunum sıkıntısı bulunan bebeğin 10 Aralık Cumartesi günü saat 15.00'de hastanelerine getirildiğini bildirdi. 
     Özel hastane oldukları için aileye, yapılan işlemlerin ücretli olduğu bilgisinin verildiğini vurgulayan Erözgen, dört gün boyunca çocuk yoğun bakım servisinde bebeğin tedavisinin yapıldığını söyledi. Erözgen, Antalya Devlet Hastanesi'nde yer boşaldığını belirten ailenin bugün saat 18.00'de hastaneye gelerek, bebeklerini aldıklarını kaydetti. 
     Başbakan Erdoğan'ın TBMM Genel Kurulu'ndaki konuşmasını televizyonlardan izlerken, rehin olayı ile ilgili iddiaları duyduklarını ifade eden Erözgen, ''Rehin alma gibi bir durum söz konusu değil. Biz olayı Başbakan Erdoğan'ın konuşmasını izlerken öğrendik ve çok şaşırdık. Aile, bebeği, Başbakan'ın konuşmasından önce almıştı ve kendilerinden durumları iyi olmadığı için ücret alınmamıştı'' diye konuştu. 
     Erözgen, bebeğin hastanedeki tedavi sırasında masrafın ne olduğu ve ailenin borcuna karşılık senet imzalattırılıp imzalattırılmadığı konusunda bilgisinin bulunmadığını sözlerine ekledi. 
     
</TEXT>
</DOC>
