<DOC>
<DOCNO> 401912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/siyaset/siy05.html </URL>
<DATE> 2005/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşkın Çocuklar telefonla arıyor 
</HEADLINE>
<TEXT>


CHP lideri Baykal'ı ve gazetecileri görünce gözyaşlarını tutamayan Prof. Yücel Aşkın, telefon açmasını bilmeyen çocukların bile kendisini aradıklarını kaydetti 

FİKRET BİLA VAN 


CHP Genel Başkanı Deniz Baykal, dün Van Yüzüncü Yıl Üniversitesi Tıp Fakültesi'ne giderek Prof. Dr. Yücel Aşkın'ı ziyaret etti. Rektörün kaldığı bölüm jandarma tarafından sıkı denetim altında tutulurken, gazetecilerin Aşkın'ın yanına girmesine izin verilmedi. CHP Genel Sekreter Yardımcısı Mehmet Sevigen'in savcı ile görüşmesi üzerine kapıdan bir - iki saniye görebileceğimiz ifade edildi ve fotoğraf makinelerinin kapatılması istendi. 
Gazetecilerin fotoğraf makineleri çıkışta kontrol edildi. Varsa görüntülerin silinmesi istendi. Jandarma gazetecilere karşı çok sert ve sıkı tedbir almıştı. 

Çok duygulandı 
Aşkın, Baykal'ı ve bizleri görünce duygulandı. Burnuna oksijen takılı halde bizlerle tokalaşan Aşkın'ın gözleri doldu. Baykal'a ve ziyaret edenlere teşekkür etti. Baykal ise, Aşkın'a hastaneye milyonlarca vatandaş adına geldiğini belirterek, şöyle dedi 
"Sizi herkes büyük bir sevgi ile destekliyor. Olay savcılık soruşturmasının ötesinde bir noktada. Herkes sizi takdirle izliyor, mücadelenizi herkes destekliyor. Çekilen acılar en kısa zamanda sona erecek. Sizi güçlü ve özgüveninizi sağlam gördüm." 
Aşkın da, vatandaşların gösterdiği ilgiden memnun olduğunu belirtti. 
Telefon açmasını bilmeyen çocukların bile kendisini aradıklarını kaydetti. Hiç tanımayan insanlardan telefon aldığını, onlara, "Beni niye destekliyorsunuz belki hortumcuyumdur" karşılığını verince, "Hocam, biz seni tanıyoruz. Senin nasıl temiz biri olduğunu biliyoruz" dediklerini, gözleri dolarak aktardı. 
Hocanın sağlık durumu hakkında bilgi veren Kardiyolog Doç. Dr. Niyazi Güler ise şu anda durumun iyi olduğunu kaydetti. 

Stent takılıyor 
Güler, yarın Aşkın'a stent takılacağını, işlem sırasında İstanbul Koşuyolu Hastanesi'nden Prof. Dr. Cevat Yakut'un da hazır bulunacağını söyledi. Güler, Aşkın'ın hastaneye ilk geldiği gün çok kötü durumda olduğunu, başparmağını emdiğini, bebeklik haline dönmüş durumda olduğunu, daha sonra tedavinin olumlu sonuç vermeye başladığını vurguladı. 


</TEXT>
</DOC>
