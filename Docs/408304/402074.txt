<DOC>
<DOCNO> 402074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sonsiy05.html </URL>
<DATE> 2005/12/09/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
CHP AKP çözülüyor 
</HEADLINE>
<TEXT>

     CHP Grup Başkanvekili Haluk Koç, AKP’li milletvekillerinin grupta ve Genel Kurul’da, bazen de Meclis oturumlarına katılmayarak sıkıntılarını dile getirdiğini savunurken, AKP’nin bir çözülme yaşadığını, erken seçim atmosferinin iktidar partisi grubuna sindiğini söyledi. 
     Haluk Koç parlamentoda düzenlediği basın toplantısında, iktidar partisinin çözülme yaşadığını öne sürdü. Bugünkü Danışma Kurulu’nda Tarım Bakanı Mehdi Eker hakkındaki dokunulmazlık dosyasının Genel Kurul’da ele alınmasını istediklerini ancak bu önerilerinin AKP tarafından reddedildiğini kaydeden Koç, ayrıca Eyüp Fatsa’nın da CHP’yi "TBMM çalışmalarını sabote etmekle" suçladığını ifade etti. 
     Genel Kurul’un bugünkü oturumunda ilk yoklamaya katıldıklarını ancak ikinci yoklamaya katılmadıklarını anlatan Koç, AKP milletvekillerinin de 184 sayısını bulamadığını anımsattı. AKP’de bir çözülme yaşandığını savunan Koç, inanmayan iktidar milletvekillerinin artık Meclis oturumlarına katılmadığını söyledi. Genel Kurul’un açılamamasını "bir siyasi iflasın ön belgesi, ön işareti" olarak değerlendiren Koç, "Bir erken seçim atmosferi iktidar partisi grubuna sinmiştir, bir panik yaşanmaktadır. Grupta, genel kurulda, bazen de Meclis oturumlarına katılmayarak sıkıntılarını dile getiriyorlar. Bu bir siyasi geri çekiliştir, ricattır" diye konuştu. 
     Başbakan Recep Tayyip Erdoğan’a da teşekkür eden Koç, "Başbakan’ın yurt dışı gezileri ne kadar uzarsa AKP içerisindeki başıbozukluk o kadar artıyor" dedi. 
     
</TEXT>
</DOC>
