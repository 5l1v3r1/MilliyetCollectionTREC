<DOC>
<DOCNO> 400338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/dunya/axdun01.html </URL>
<DATE> 2005/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den Avrupa'ya Üzerimize gelmeyin 
</HEADLINE>
<TEXT>


Rice, NATO zirvesinde CIA uçakları konusundaki iddiaları yanıtlayacak, liderlere, 'teröre karşı zaten gönüllü işbirliği yaptıklarını' hatırlatacak 

GÜVEN ÖZALP Brüksel 


ABD, Avrupa Birliği'nde AB gündemi her geçen gün biraz daha meşgul eden CIA'nın gizli cezaevleri kuruduğu ve terör zanlılarının Avrupa havaalanları kullanılarak transfer edildikleri yönündeki iddialara yanıt vermeye hazırlanıyor. ABD Dışişleri Bakanı Condoleezza Rice, 8 Aralık'ta Brüksel'de yapılacak NATO toplantısında Avrupalı meslekdaşlarını bilgilendirecek. Rice'ın, "Üzerimize gelmeyin" mesajı vermesi bekleniyor. 
Bu hafta içinde AB Dönem Başkanı İngiltere'nin Dışişleri Bakanı Jack Straw'dan "açıklama talep eden" bir mektup alan Rice'ın yapacağı bilgilendirmede detaya girmesi beklenmiyor. Buna karşın Avrupalı meslektaşlarına, "terörle mücadelede gönüllü olarak kendileriyle işbirliği yaptıklarını" hatırlatacak. 

NATO'da gündeme geldi 
Rice'ın vereceği mesajların genel hatlarının ilk sinyalini ise ABD'nin NATO Daimi Temsilcisi Büyükelçi Victoria Nuland verdi. Konunun NATO'da gündeme geldiğini ancak bunun çalışmaları engellemediğini belirten Nuland, Avrupalı müttefiklerin ABD'den istedikleri cevapları alacaklarını bildiklerini söyledi. Nuland, "ABD'nin operasyonları ABD yasalarına ve uluslararası yükümlülüklere uygun olarak gerçekleştirildi. Ayrıca kimseye de işkence yapmıyoruz" dedi. 
ABD'nin iddialar ortaya çıktığından bu yana savunmada kaldığına dikkat çeken Avrupalı diplomatik kaynaklar, "Avrupa'nın bu konunun üstünde ısrarla durmasından rahatsızlar" yorumunda bulunuyorlar. 
Condoleezza Rice, 5 - 9 Aralık arasında yapacağı gezide Almanya, Romanya, Ukrayna ve Belçika'ya gidecek. 

CIA MAHKEMEYE VERİLİYOR 

Amerikan Sivil Özgürlükler Birliği ACLU adlı sivil toplum kuruluşu, gözaltındaki terör zanlılarını uçaklarla ABD yasalarının geçerli olmadığı yabancı ülkelere naklettiği ileri sürülen Amerikan Merkezi Haber Alma Örgütü'nü CIA mahkemeye vereceğini açıkladı. ACLU, CIA'nın hem ABD yasalarını, hem de uluslararası sözleşmeleri ihlal ettiğini savundu. Kuruluş, davayı CIA'nın Afganistan'daki gizli bir cezaevine gönderdiği bir zanlı adına açıyor. Dava dilekçesinde mahkemenin bu tür uygulamalara son vermesi yolunda karar alması istenecek. 


</TEXT>
</DOC>
