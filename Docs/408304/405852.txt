<DOC>
<DOCNO> 405852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/guncel/gun05.html </URL>
<DATE> 2005/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Opera - bale sınavı kamerayla izlenecek 
</HEADLINE>
<TEXT>


Kültür ve Turizm Bakanlığı, yeni bir uygulamaya imza atarak tarihinde ilk kez opera - bale sınavlarının kamerayla izlenmesini istedi. Uygulamaya "torpil" iddialarının neden olduğu kaydedildi 

ANKARA Milliyet ANKA 

Kültür ve Turizm Bakanlığı'ndan edinilen bilgiye göre, 234 sanatçı ve teknik personelin alınacağı "opera - bale sınavları" bu yıl ilk kez kameralar eşliğinde yapılacak. Uygulamanın "torpil" iddiaları nedeniyle gerçekleştirileceği kaydedildi. 
Bakanlık, bugün başlayacak ve 26 Aralık'ta sona erecek sınavların kamerayla izlenmesini istediğini Devlet Opera ve Balesi Genel Müdürlüğü'ne bir yazıyla iletti. Devlet Opera ve Balesi Genel Müdürlüğü, özel bir yasaya sahip olmasına karşın bakanlığın isteğine uyarak sınavı kameralı gerçekleştirecek. 

Bakana eleştiri 
Devlet Tiyatroları Opera ve Balesi Çalışanları Yardımlaşma Vakfı TOBAV Başkanı Tamer Levent, Devlet Tiyatrosu ve Devlet Opera ve Balesi'nin kendi özel kanunları olan, bağımlı değil bağlı kuruluşlar olduğuna dikkat çekti. "Bağlı" kelimesinin bu kurumlara özerk davranma hakkı verdiğini belirten Levent, "Ancak Bakan Atilla Koç 'davul benim omuzumda tokmak onların elinde' diyor. 'Parayı da ben veriyorum, yani karışamayacak mıyım' diyor. Tabii ki karışamayacak. Çünkü dünyada nasıl karışmıyorlarsa Türkiye de karışmamayı bir gün içine sindirecek" diye konuştu. 

Tiyatroda var 
Sanatın bir uzmanlık işi olduğunu kaydeden Levent, uygulamalara genel müdürlerin kendilerinin karar vereceğini söyledi. Levent, "Devlet Tiyatroları, sınavlarını bugüne kadar hep kameralı yaptı ama bunu böyle yapması için kimseden talimat almadı" dedi. 

Sadece 116 kadro açılmıştı 

Devlet Opera ve Balesi bünyesinde kadro için bekleyen 652 sanatçı olmasına rağmen sadece 116 kişilik kadro açılmıştı. Yetersiz kadro nedeniyle opera ve bale sınavlarında "torpil" olacağı yönünde şikayetler bakanlığa ulaştı. Bunun üzerine sınavdan sonra itirazlar olabileceğini ve hukuki yönden sıkıntı yaşanabileceğini dikkate alan bakanlık, Devlet Tiyatroları Genel Müdürlüğü'nde olduğu gibi sınavlarını kameralı yapması için Devlet Opera ve Balesi Genel Müdürlüğü'ne talimat verdi. Bakanlık yetkilileri, böylece opera ve balede ilk kez kameralı sınav yapılacağını kaydederken bunun gelecekte kurum içi huzursuzlukları ve tatsız rekabeti de engelleyebileceğini savundu. 



</TEXT>
</DOC>
