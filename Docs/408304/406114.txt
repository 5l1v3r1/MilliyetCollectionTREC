<DOC>
<DOCNO> 406114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sontur47.html </URL>
<DATE> 2005/12/23/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Kapıkule Gümrük Kapısı olayında kasetler konuşuluyor... 
</HEADLINE>
<TEXT>

     Kapıkule Gümrük Kapısı'ndaki rüşvet operasyonuna ilişkin gizli kamera görüntülerinde, rüşvet alımının yanı sıra gümrük muhafaza, gümrük memurları ve diğer müdürlüklerdeki personelin yabancı uyruklu kadınlara cinsel tacizde bulunduğuna ilişkin görüntülerin yer aldığı belirtildi. 
     AA muhabirinin edindiği bilgiye göre, operasyon kapsamında ısıtıcılara yerleştirilen gizli kamera görüntülerinde, Kapıkule'de çalışan görevlilerin nöbet süresince topladıkları rüşvetleri YTL, dolar, avro cinsine göre ayırdıkları ve saydıktan sonra bir kasada topladıkları tespit edildi. Toplanan paraların nöbet değişiminde paylaşıldığı belirlendi. 
     Görüntülerde, gümrük muhafaza, gümrük memurları ve diğer müdürlüklerdeki personelin, Kapıkule'den giriş yapan yabancı uyruklu kadın yolculara sık sık el şakası yaptıkları, kadınlara cinsel tacizde bulunduklarının saptandığı belirtildi. 
     
     İFADELER ALINMAYA BAŞLANDI 
     Kapıkule Gümrük Kapısı'nda "örgütlü irtikap ve rüşvet" iddiasıyla gözaltına alınmaları için isimleri belirlenen 28 polisten, yıllık izin nedeniyle il dışında olduğu için ulaşılamayan polis memuru O.Ö, Edirne Adliyesi'ne gelerek ifade verdi. 
     Edinilen bilgiye göre, Cumhuriyet Savcıları tarafından ifadesi alınan O.Ö ile ifadelerinin alınması tamamlanan C.K, D.K. ve H.S, "örgütlü irtikap ve rüşvet" iddiasıyla tutuklama istemiyle, Nöbetçi Sulh Ceza Mahkemesi'ne sevk edildi. 
     Bu arada, polis memurlarından 9'u tutuksuz yargılanmak üzere serbest bırakılmış, aralarında bir komiserin de bulunduğu 15 polis, tutuklama istemiyle mahkemeye sevk edilmişti. 
     
</TEXT>
</DOC>
