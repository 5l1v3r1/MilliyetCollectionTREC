<DOC>
<DOCNO> 401748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sonspo02.html </URL>
<DATE> 2005/12/08/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Fenerbahçe'de kriz var .. 
</HEADLINE>
<TEXT>

     PSV Eindhoven karşısında iki golcüsü Anelka ve Nobre'yi kaybeden Fenerbahçe’de Erciyes sınavı öncesi forvette büyük sıkıntı var... 
     
     Anelka iddiası... 
     PSV’ye 2-0 kaybettiği maç sonrası lige dönen ve Erciyes ile deplasmanda yapacağı zorlu karşılaşmaya gözünü diken Fenerbahçe’nin korktuğu başına geldi. Hollanda deplasmanında sakatlanan Nobre ve Anelka’nın dün çekilen MR’ları sonucu iki oyuncunun da Erciyes karşısında forma giyemeyeceği ifade edildi. Adalesinde yırtık tespit edilen Brezilyalı golcünün devreyi kapattığı bildirildi. Kulüp doktoru Kavukçu’nun sağ baldırında kas sakatlığına bağlı ödem oluştuğunu açıkladığı Anelka’nın ise Erciyes’e gitmek istemediği için sakatlığını öne sürdüğü iddia edildi. 
     
     Tek çare Tuncay-Alex 
     Semih’in de cezalı olması nedeniyle forvet hattında büyük kriz yaşayan Fenerbahçe’de teknik direktör Christoph Daum da yeni arayışlar içine girdi. Alman çalıştırıcının bir süredir takımla idmanlara çıkan Zafer Biryol’u da 18 kişilik maç kadrosuna alacağı öğrenildi. Ancak Konya’dan transfer edildikten sonra sakatlık nedeniyle 1 dakika bile forma giyemeyen Zafer’in fizik-kondisyon açığı nedeniyle bu oyuncuya 11’de görev vermeyeceği bildirildi. Takım içinde alternatif üretmeyi düşünen Daum’un forvette Tuncay-Alex ikilisine şans tanıyacağı belirtildi. 
     
     Semih’in isyanı 
     Galatasaray maçında yaptığı hareketlerden dolayı PFDK tarafından 3 maç oynamama cezasına çarptırılan Semih Şentürk ise bu karara büyük tepki gösterdi. Özellikle son lig maçlarında oyuna sonradan girmesine rağmen Sarı-Lacivertliler’e önemli katkı sağlayan genç golcü, Bu cezalar araştırılmadan, iki taraf dinlenilmeden veriliyor. Bu cezayı hak edecek bir şey yapmadım. Umarım ileride daha adaletli kararlar verilir'' diyerek isyan etti. Fenerbahçe’nin Semih’e verilen 3 maçlık ceza için Tahkim Kurulu’na itirazda bulunacağı kaydedildi. 
     
</TEXT>
</DOC>
