<DOC>
<DOCNO> 407228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/yasam/axyas02.html </URL>
<DATE> 2005/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Müze depoları maalesef utanılacak durumda' 
</HEADLINE>
<TEXT>


Milliyet'in ortaya çıkardığı Topkapı Sarayı depolarında çürüyen tarihi eserlerle ilgili konuşan Atilla Koç, "Haber maalesef doğru. Depoların durumu çirkin" dedi 

ÖMER ERBİL İstanbul 

Kültür ve Turizm Bakanı Atilla Koç, gazetemizin ortaya çıkardığı Topkapı Sarayı depolarında çürüyen tarihi eserler haberiyle ilgili "Depoların durumu çirkin, utanılacak vaziyette" dedi. 
Topkapı Sarayı Mecidiye Köşkü'nde İstanbul Valisi Muammer Güler ve Büyükşehir Belediye Başkanı Kadir Topbaş'ın katılımıyla basın toplantısı düzenleyen Koç, kısaca 'Müze Kent' olarak tanımlanan 'Topkapı Sarayı Bütünleştirme ve Sur-u Sultani Kapsamında Düzenleme Projesi' hakkında bilgi verdi. 
Müze Kent projesiyle turistlerin bir iki saat değil birkaç gün İstanbul'da kalacağını belirten Koç, "İki ay içinde proje hazırlanıp bir an önce yürürlüğe girecek" dedi. 

'Değişiklik yapıldı' 
Sözlerine Topkapı Sarayı depo görüntülerinin çirkin ve utanılacak halde olduğunu belirterek başlayan Koç, "Gazetede çıkan Topkapı Sarayı ile ilgili haber maalesef doğru" diye konuştu. Koç, "Sorumlular hakkında işlem yapacak mısınız " sorumuza ise şu yanıtı verdi "Soruşturma devam ediyor. Ancak suç umumi olduğunda suç unsurunu kaybetmektedir. Depoların durumu çirkin, utanılacak vaziyette ama gerçek. Hukuki noktada yapılması gerekeni yaparım." 
Koç, özelleştirme konusundaki sorular üzerine şöyle konuştu "Öküzün altında buzağı aramanın lemi yok. Biz Ayasofya'yı da, Topkapı'yı da özelleştirmiyoruz, oradaki hizmeti özelleştiriyoruz." 

'Burası saray, depo değil' 
Topkapı Sarayı Müzesi Başkanı Prof. Dr. İlber Ortaylı, "Bizim depolarımızın iyi durumda olduğunu söylemiyorum. Çünkü burası saray. Depo diye yapılmadı. Depo diye kullanılan yerler sarayın mahzenleri" dedi. Ortaylı, haremin girişindeki eskiden cami olan kütüphane bölümünde 20 bine yakın kıymetli yazma eser saklandığını, buranın çatısında çatlak bulunduğunu, ancak Anıtlar Yüksek Kurulu'nun buranın restorasyonuna onay vermediğini söyledi. Ortaylı, bir gazetecinin, nedenini sorması üzerine de "Kurul, bunu tasdik etmiyor. 'Orayı cami yapın' diyor. Nasıl camiye çevireyim Ben nereye kitap koyacağım " dedi. 




</TEXT>
</DOC>
