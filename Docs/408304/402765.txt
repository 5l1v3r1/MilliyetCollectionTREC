<DOC>
<DOCNO> 402765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sonsiy17.html </URL>
<DATE> 2005/12/12/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
MEB, "bedelli parası"na göz koydu 
</HEADLINE>
<TEXT>

     ANKARA Milliyet 

Milli Eğitim Bakanlığı MEB , bedelli askerliği Genelkurmay Başkanlığı'nın kabul etmesi durumunda uygulamadan elde edilecek gelirle ilgili proje hazırladı. Projede, 1 milyar euro hedeflenirken, ülke genelinde 16 bin derslik yapılması ve terör olaylarının yaşandığı illerde okul inşa edilmesi planlandı. 
     
     Acil ihtiyaç 
     Başbakan Recep Tayyip Erdoğan'ın, bedelli askerlikle ilgili "Hem Genelkurmay Başkanlığı hem de yetkili kurullarımızla görüşürüz, yapılabilecek bir şey varsa yaparız" açıklamasının üzerinde 48 saat geçmeden MEB'in proje hazırlığının ortaya çıkması, "hükümet uzun süredir hazırlık yapıyor" şeklinde yorumlandı. 
     NTV'nin haberine göre MEB, uygun görüldüğü takdirde projeyi Genelkurmay Başkanlığı'na sunacak. 17 Ağustos Marmara Depremi'nde ortaya çıkan zararın karşılanabilmesi amacıyla 1999'da bedelli askerlik düzenlemesinin hayata geçirildiğini kaydeden MEB yetkilileri, "eğitim alanında acil ihtiyaçlar olduğuna" dikkat çektiler. Türkiye'de her yıl 1 milyon 200 bin öğrencinin okula başladığına belirten yetkililer, devletin bütçesi ile ihtiyaçların karşılanmasının mümkün olmadığı görüşünü dile getirdiler. 
     
     16 bin derslik 
     Derslik, altyapı, bilgisayar, öğretmen ihtiyaçlarında devletin yetersiz kaldığı kaydedilen projede çalışmasında, özellikle göç alan şehirlerde derslik açığının kapatılamadığı ifade edildi. Terörün "eğitimle" engellenebileceğini savunan MEB yetkilileri, Doğu ve Güneydoğu Anadolu illerine okul yapımlarının gündeme geleceğini kaydettiler. 
     Projede, bedelli askerlikten elde edilecek gelirle ilk, orta ve yükseköğretim kurumlarının ihtiyaçlarının karşılanması, ilk ve ortaöğretimde kullanılmak üzere 16 bin derslik yapılması, üniversite kampuslarına ek bina ve yurt inşaa edilmesi hedeflendi. 
     
     Adaletsiz olur 
     Terörle mücadelenin kesintisiz devam ettiğini hatırlatan askeri kaynaklar, "Bir yandan şehitler verilirken, diğer yandan 'parası olan askere gelmesin' demek kadar adaletsiz uygulama olamaz. Bu durumda teröre karşı canını ortaya koyan Mehmetçikleri ve onların ailelerini nasıl tutacağız" diye konuştu. Bu tür önerilerin asker almada zaafiyet yarattığını belirten kaynaklar, "Askerlik çağına gelmiş binlerce kişi sırf bu söylentiler yüzünden işlemlerini yaptırmıyor" ifadesini kullandı. 
     
</TEXT>
</DOC>
