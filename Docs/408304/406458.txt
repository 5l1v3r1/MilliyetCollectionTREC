<DOC>
<DOCNO> 406458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/25/son/sonsiy05.html </URL>
<DATE> 2005/12/25/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Meclis'te TÜBİTAK ile ilgili iddialar yanıtlandı... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, eski TÜBİTAK Başkanı Prof. Dr. Namık Kemal Pak tarafından açılan dava sonucunda, Pak'ın başkanlığa atanmama işleminin iptaline karar verildiğini ancak, kararın halen Danıştay incelemesinde olduğunu bildirdi. 
     Şahin, CHP Denizli Milletvekili Mustafa Gazalcı'nın soru önergesine, TÜBİTAK Başkan Vekili Nükhet Yetiş tarafından hazırlanan metinle cevap verdi. 
     Gazalcı'nın, Pak ile ilgili yargı kararının uygulanmadığı yönündeki eleştirileri üzerine Şahin, Prof. Dr. Namık Kemal Pak tarafından açılan dava sonucunda, Pak'ın TÜBİTAK Başkanlığı'na atanmama işleminin iptaline karar verildiğini ancak, kararın temyiz edildiğini ve halen Danıştay incelemesinde olduğunu belirtti. Şahin, ''Dolayısıyla temyiz hakkının kullanılması, konunun sürüncemede bırakılması şeklinde değerlendirilmemelidir'' dedi. 
     Şahin, Prof. Dr. Namık Kemal Pak hakkında yapılan hazırlık soruşturmasıyla sürmekte olan 2 ceza davasının, adli makamların görev ve yetkileri kapsamında açıldığını, bu konuda Gazalcı tarafından ileri sürülen iddiaların hukuki dayanağının bulunmadığını ifade etti. 
     Ceza davalarına konu hususların, Prof. Dr. Namık Kemal Pak'ın idari dava açmasıyla ve dava sırasındaki hukuki süreçle herhangi bir ilgisi bulunmadığına dikkati çeken Şahin, şöyle devam etti 
     ''Ankara 1. İdare Mahkemesi'nce verilen kararlar, söz konusu yargısal süreçler tamamlandığında, yasal durum dikkate alınarak tekrar değerlendirilecektir. TÜBİTAK Kanunu'nda yapılan değişikliklerin de Kurum'un özerkliğini yok etmek amacıyla yapılmadığı, 1963 yılında o zamanın şartlarına göre çıkarılan 278 sayılı yasanın, TÜBİTAK'IN 21. yüzyıla yaraşır bir bilim ve teknoloji yönetim merkezi olarak oluşturulmasını amaçladığı, Prof. Dr. Namık Kemal Pak'a ilişkin mahkeme kararlarının uygulanmamasıyla ve siyasi kadrolaşmayla ilişkilendirilmesinin ise haksızlık olacağı düşünülmektedir.'' 
     
     AB İLE MÜZAKERELER 
     Mehmet Ali Şahin, ''TÜBİTAK'ın özerkliğinin vesayet altına alındığı ve AB ile müzakerelere böyle bir kurumun yöneticileriyle gitmenin tutarlı bir tavır olmadığı'' yönündeki iddialarla ilgili olarak da şunları kaydetti 
     ''23 Temmuz 2005 tarihinde seçilerek göreve başlayan TÜBİTAK Bilim Kurulu üyeleri, TÜBİTAK'ın bilimsel özerkliğine yürekten bağlı kişilerdir. TÜBİTAK'ın yürüttüğü faaliyetlerde, vesayet altına alınmış bir özerkliğin izlerini görmek mümkün değildir. 
     TÜBİTAK, bütün faaliyetlerini kamuoyu önünde objektif ve şeffaf ilkelere göre yürütmektedir. Bilim ve araştırma çevrelerinin Kurum'a ilgisi de bu nedenle artarak sürmektedir. 
     AB ile 14 Kasım 2005 tarihinde başlayan bilim ve araştırma konusundaki tarama sürecinde, TÜBİTAK temsilcileri de diğer yetkili kuruluşlarla birlikte müzakereleri sürdüren ekipte yer almıştır. TÜBİTAK, gerek tarama, gerekse genel olarak müzakere sürecine katkılarını, ulusal görev sorumluluğu çerçevesinde kendisinden İstenildiği müddetçe sürdürecektir.'' 
     
</TEXT>
</DOC>
