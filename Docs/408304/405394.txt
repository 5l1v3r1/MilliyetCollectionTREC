<DOC>
<DOCNO> 405394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sonsiy12.html </URL>
<DATE> 2005/12/21/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
CHP'li Öymen Acaba biz Kıbrıs'ta savaş mı kaybettik 
</HEADLINE>
<TEXT>

     CHP İstanbul Milletvekili Onur Öymen, uluslararası ilişkilerde tek taraflı tavizin, savaş kaybedildiği zaman verildiğini belirterek, "Acaba biz Kıbrıs’ta savaş kaybettik de haberimiz mi olmadı" dedi. 
     ANAVATAN Bitlis Milletvekili Edip Safder Gaydalı, TBMM Genel Kurulu’nda, Dışişleri Bakanlığı bütçesi üzerinde partisi adına görüşlerini dile getirirken, Başbakan Recep Tayyip Erdoğan’ın, dış siyaseti dar kadrolarla yönettiğini savundu. 
     Hükümetin, Irak politikasında yüksek maliyetli hatalar yaptığını öne süren Gaydalı, "Bu maliyet, ileride tehdit şeklinde önümüze çıkacaktır" dedi. 
     Türkiye-AB ilişkilerine de değinen Gaydalı, müzakerelerde pazarlık gücünün, kişisel dostluklardan değil, Türkiye’nin büyüklüğünden ve gücünden alınması gerektiğini kaydetti. 
     Gaydalı, "Hiçbir ülkenin, kurumun, sıfatı ne olursa olsun hiç kimsenin, Türk yargısına, ordusuna yakışıksız ve gerçeklere aykırı söz söyleme hakkı yoktur. Böyle densizlik yapanlara karşı gereken tepkiyi göstermek, milletin, hükümete verdiği görevdir" diye konuştu. 
     ANAVATAN’lı Gaydalı, Dışişleri Bakanlığı tercümanları yerine, milletvekillerinin tercümanlık yapmasının mantığını çözemediğini de ifade etti. 
     ANAVATAN Erzurum Milletvekili İbrahim Özdoğan ise Tarım ve Köyişleri Bakanlığı bütçesi üzerine yaptığı konuşmada, hükümetin 3 yılı geride bıraktığını anımsattı. Özdoğan, "Birinci yıl köylünün derisi yüzüldü, ikinci yıl etleri parçalandı, üçüncü yıl kemikleri kırıldı. Herhalde hükümet, cenazeleri de 2006’da kaldıracaktır" diye konuştu. 
     AK Parti’lilere, "Cici anket sonuçlarına aldanmayın" diye seslen Özdoğan, anket sonuçlarına göre AK Parti’nin oy oranının yüzde 16.5, ANAVATAN’ın ise yüzde 21 olduğunu savundu. 
     
     "DIŞ POLİTİKA NADASA BIRAKILDI" 
     CHP İstanbul Milletvekili Onur Öymen de Tarım ve Köyişleri Bakanlığı ile Dışişleri Bakanlığı bütçesinin bir arada görüşüldüğüne işaret ederek, "Dış politikadaki durgunluğu görünce, dış politikanın nadasa bırakıldığını söylemek yanlış olmaz" dedi. 
     Öymen, AK Parti grubunda, AB ile müzakerelerde 17 Aralık’tan bugüne kadar kabul edilen metinleri, "başarı olarak kabul edebilecek milletvekili olup olmadığını" sordu. 
     Konunun, bir an önce Meclis’e getirilmesini isteyen Öymen, Türkiye’nin, tam üyeliğin altında özel statüyü kabul etmeyeceğinin belirtilmesini ve ek protokole, "Kıbrıs meselesi çözülürse yürürlüğe gireceği" şeklinde rezerv konulmasını önerdi. 
     KKTC sınırları içindeki eski Rum malları için tazminat, takas ve iadeyi öngören yasal düzenlemeyi anımsatan Öymen, "Uluslararası ilişkilerde tek taraflı taviz, savaşı kaybettiğiniz zaman olur. Acaba biz Kıbrıs’ta savaşı kaybettik de haberimiz mi olmadı" dedi. 
     CHP Muğla Milletvekili Gürol Ergin, hükümetin çiftçiye verdiği hiçbir sözü tutmadığını, köylü ve çiftçiyi gözden çıkardığını öne sürdü. Mazot ve gübre desteğine değinen Ergin, hükümetin çiftçinin gözünü boyamaya çalıştığını ancak bu boyanın tutmadığını ifade etti. 
     CHP Ordu Milletvekili Kazım Türkmen, hükümetin, bir avuç insanı mutlu etmek adına, 8 milyon insanı perişan ettiğini savundu. 
     
     "BU YOLLA MI TEHDİT EDİYORSUNUZ" 
     Bu arada, Genel Kurul’un açılışında ANAVATAN Grup Başkanvekili Süleyman Sarıbaş ile TBMM Başkanvekili İsmail Alptekin arasında içtüzük tartışması yaşandı. 
     Alptekin’in, milletvekillerinin, herhangi bir açıklama yapmadan cihaza girdiklerini söylemesi üzerine Sarıbaş, "Böyle bir hakkınız yok Sayın Başkan. Yarım saat evvel geliyoruz" diye konuştu. 
     Alptekin’in, bunun içtüzükte bulunduğunu ifade etmesi üzerine Sarıbaş, "O zaman, karar yeter sayısı isteyeceğim, kararı oylatırsınız" dedi. 
     Sarıbaş’ın sözlerine Alptekin, "Başkanlığı bu yolla mı tehdit ediyorsunuz, size teessüf ederim. Bir grup başkanvekilisiniz, bu parlamento, böyle bir grup başkanvekilinin talebiyle karşılaşmamıştır. 
     Başkanlık, görevini içtüzüğe göre yapar, sizin keyfinize göre hareket edemeyiz" diye karşılık verdi. 
     
</TEXT>
</DOC>
