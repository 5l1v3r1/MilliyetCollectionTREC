<DOC>
<DOCNO> 400563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/siyaset/axsiy02.html </URL>
<DATE> 2005/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortak sorun işsizlik 
</HEADLINE>
<TEXT>


Başbakan Erdoğan, Yeni Zelanda'da, "Türkiye'de yüzde 10'larda olan işsizlik oranını aşağı çektik" dedi. Yeni Zelanda Başbakanı Helen Clark da ülkesindeki en büyük sorunun yüzde 3 oranındaki işsizlik olduğunu söyledi 

Elçin Ergün 


Başbakan Recap Tayyip Erdoğan'ın 11 gün sürecek Okyanusya gezisinin ilk durağı olan Yeni Zelanda'da ilginç diyaloglar geçti. Erdoğan, Türkiye'de yaklaşık yüzde 10 olan işsizlik oranının aşağı çekildiğini söylerken ev sahibi Yeni Zelanda'nın Başbakanı Helen Clark da, kişi başına yıllık gelirin 25 bin doları bulduğunu vurguladığı ülkesinde en büyük sorunun "yüzde 3 oranındaki işsizlik olduğunu" söyledi. 
Erdoğan, Yeni Zelanda'nın Auckland kentindeki ilk gününde, bu ülkede sayıları bini bulan Türk vatandaşları ile bir araya geldi. Erdoğan, "Sayınız az olduğu için moralinizi bozmayın" dediği vatandaşlara, "Burada yaşayan Rum vatandaşları gibi birlik olun. Siz de birbirinizden kopmayın. Yerel siyasette yer alın. Sayı az olsa da başkalarından oy almaya çalışın. Buradaki Maoriler de başkalarından oy alarak siyaset yapıyor" diye seslendi. Türk vatandaşları da Yeni Zelanda'daki eğitim fiyatlarının yüksek olmasından yakındı. 

Eğitim pahalı 
Erdoğan, öğle saatlerinde Yeni Zelanda Başbakanı Helen Clark ve eşi ile birlikte yediği yemekte bu konuyu göndeme getirerek, "Eğitim ücretleri pahalıymış biraz aşağı çekemez misiniz" diye sordu. Clark, fiyatların diğer ülkelerle hemen hemen aynı seviyede olduğunu kaydederek, Türk vatandaşlarının beklentisine olumlu yanıt vermedi. 
Erdoğan ve Clark'ın öğle yemeği buluşması, Yeni Zelanda hükümetince bir işadamından kiralanan "Pacific Mermaid" adlı yatta gerçekleşti. Yemeğe, Erdoğan ve eşi Emine Erdoğan, devlet bakanları Ali Babacan ve Beşir Atalay, Ulaştırma Bakanı Binali Yıldırım, 
Çevre ve Orman Bakanı Osman Pepe ile eşleri katıldı. Clark'ın eşi de yemeğe eşlik etti. 
Yemek sırasında iki ülkenin ekonomik göstergeleri de ele alındı. Ülkesindeki milli gelirin 25 bin dolar seviyesinde bulunduğunu kaydeden Clark, Yeni Zelanda'da otomobilden çok tekne ve yat bulunduğunu söyledi. Erdoğan da, Türkiye'nin birçok sorunu aştığını, işsizlik oranının aşağılara çekildiğini söyleyince, Clark da, "Bizim ülkemizde de en büyük sorun yüzde 3 oranındaki işsizlik" dedi. 
Yemek öncesinde yatın iç bölümünde bürokrat, bakan ve başbakanların iki ayrı masaya yerleştirilmesini öngören oturma düzenine müdahale eden Erdoğan, iki masayı birleştirerek herkesin aynı masada oturmasını sağladı. 
Auckland'de Clark'la birlikte bir yat tersanesini de gezen Erdoğan, yapım aşamasında olan ve bedeli 30 milyon ABD doları olan yatı inceledi. Merhum babası ile kardeşi denizci olan Erdoğan, çıkışta, "Bizde tersanecilik daha ileri" dedi. 

Eski arkadaşıyla buluştu 
Auckland ziyareti sırasında Erdoğan, cezaevinden çıktıktan sonra Avustralya'da 15 gün konuk olduğu arkadaşı K zım Ateş'le de görüştü. Ateş ve ailesi, Başbakan Erdoğan ile eşini Auckland'e geldikleri gece otelde karşıladı. 

Bu kez aynı masadalar 

MURAT UTKU 

Samsun'da, aynı masada yemek yemedikleri için eleştirilen Yıldırım ve eşi Semiha Yıldırım, Yeni Zelanda'da baş başa kahvaltı yaptı. Yıldırım gazetecilere, "Rahat edelim diye 20 bin kilometre uzağa geldik yine bizi rahat bırakmadınız" dedi. 

Yeni protokol müdürü 

Erdoğan'a yurtdışı gezilerine eşlik eden Dışişleri Protokol Genel Müdür Yardımcısı Fuat Tanlay'ın Brüksel'e büyükelçi olarak atanmasının ardından bu göreve getirilen Hulusi Kılınç, ilk kez resmi heyette görev aldı. Daha önce Halep'te görev yapan Kılınç, geçen yıl Türkiye Suriye ilişkilerine katkılarından dolayı TBMM Onur Ödülü'ne aday gösterilmişti. 


</TEXT>
</DOC>
