<DOC>
<DOCNO> 403456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sontur06.html </URL>
<DATE> 2005/12/14/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Bu köy hiç okul yüzü görmedi 
</HEADLINE>
<TEXT>

     Özcan ÇİRİŞ DHA 

      BİTLİS’in Mutki İlçesi'ne bağlı 70 haneli, 800 nüfuslu Karabudak Köyü bugüne kadar bir okul yapılmadığı için köylüler hiç eğitim alamadı. Köyden 12 öğrenci Mutki’de yatılı eğitim alırken, halen eğitim çağındaki 169 çocuk ise dört gözle okul yapılmasını ve bir öğretmen gönderilmesini bekliyor. Köy Muhtarı Güllücan Gölbaşı, Erkek çocuklarımızın çoğu okuma yazması askerde öğrendi, kızlar ise hiç okuyamadı'' dedi. Bitlis Valisi M. Asım Hacımustafaoğlu, köyün yanlış yapılanmış bir bölge olduğunu ve zor doğa şartlarının bulunduğu bölgede kurulduğunu belirterek, okul yapılması için gereken çalışmaları başlattıklarını söyledi. 
     Mutki İlçesi’ne 50 kilometre uzaklıkta bulunan 4 mezra, 70 hane ve yaklaşık 800 nüfusa sahip Karabudak Köyü’ne, 1977-78 yılında okul olmadan bir öğretmen atandı. Öğretmen evlerde ders vererek, 30 kişiye okuma yazma öğrettikten sonra okulsuzluk yüzünden ayrılmak zorunda kaldı. Öğretmenin okuma yazma öğrettiği bu kişilerden sadece 15’i dışarıdan bitirme sınavlarına girerek 5’nci sınıf diploması alabildi. Köy muhtarı Güllücan Gölbaşı, içler acısı bir durumla karşı karşıya bulunduklarını belirterek, köyün gençlerinin askerde okuma yazma öğrendiklerini, kızların ise hiç eğitim almadığını söyledi. Milli Eğitim Müdürlüğü’ne defalarca başvurduklarını ancak bir sonuç alamadıklarını belirten muhtar Gölbaşı, yetkililerin kendisinden çocukları tespit etmesini istediğini söyledi. Köyde, 06-13 yaşları arasında 169 çocuk bulunduğunu belirten Gölbaşı, Erkeklerimiz askerde okuma yazma öğrendi, kadınlarımız ise hiç okuma yazma bilmiyor. Köyümüzün yüzde 90’ı cahil. Bu durumda köy dışına çıkamıyorlar. Biz köyümüze bir okul açılmasını, çocuklarımızın cahil kalmamasını istiyoruz'' dedi. 
     
     12 ÇOCUK OKUYOR 
     Karadubak Köyü’nde, ailesinin durumu iyi olan sadece 12 öğrenci okula gidiyor. Bu çocuklar Mutki’de Yatılı İlköğretim Bölge Okulları’nda eğitimlerini sürdürürken, okula gitmeyen çocuklar gün boyu ailelerine yardım ediyor. Kızlar ev işlerine yardım ederken, erkek çocuklar hayvanları otlatıyor. Köyün fahri İmamı Maşallah Geylani, Şu anda köyden Mutki’ye eğitim görmek üzere 12 öğrenci gönderdik. Benim çocuklarım da Mutki’de eğitim görüyor. Burada aileler eğitime ihtiyaç duyan çocukları pansiyonlu okullara göndermek istemiyor. Ben oğlumu gönderdim okutuyorum. Kızım da okul çağında onu da okutmak istiyorum. Ancak nasıl okutacağımı bilemiyorum'' derken, gözyaşlarına hakim olamadı. 
     
     KÖPRÜ YOK ARAÇLAR DEREDEN GEÇİYOR 
     Öte yandan, okulu bulunmayan Karabudak Köyü’nün yolu da bulunmuyor. Köy yolu üzerindeki Taşboğaz Deresi üzerine yapılan bir köprü inşaatı yarım kaldığı için köylüler, araçlarını dereden geçirmek zorunda kalıyor. Köylüler, özellikle kış aylarında dere suyunun yükselmesiyle birlikte aylarca karşıya geçemediklerini ve dünyayla bağlantılarının kesildiğini söyledi. 
     
     KÖY İNCELEMEDE 
     Bitlis Valisi M. Asım Hacımustafaoğlu, Karabudak Köyü’nün durumunu incelemeye aldırdığını söyledi. Gerek görülmesi halinde köye gelecek yıl okul yapılacağını belirten Hacımustafaoğlu, köyün bulunduğu bölgenin zorlu doğa koşullarına sahip olduğunu söyledi. Vali Hacımustafaoğlu, köylülerin çocuklarını yatılı okullara göndermek istemediklerini belirterek, Oysaki buralardaki imkanlar köyde verilecek olan imkanların çok ötesindedir. Köy İlköğretim okullarına atadığımız öğretmenlerden gerekli verimi alamamaktayız. YİBO ve PİO’lar diğer okullarımıza oranla daha verimlidirler. Bunun için çocuklarımızın bu okullarımıza gönderilmelerini istiyoruz'' dedi. 
     
</TEXT>
</DOC>
