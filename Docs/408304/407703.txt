<DOC>
<DOCNO> 407703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sontur06.html </URL>
<DATE> 2005/12/29/ </DATE>
<TIME> 07.50 </TIME>
<AUTHOR>  </AUTHOR>
<HEADLINE>
Yine aynı uçak ... Bu kez de yakıt sızıntısı 
</HEADLINE>
<TEXT>

     SİNAN TOROS İstanbul 

Kars - İstanbul seferini yaparken 25 Ocak Pazar günü, bir yolcunun uçağın içinde yanık kokusu hissetmesi üzerine Erzurum'a mecburi iniş yapan THY'nin RJ - 100 tipi "Denizli" adlı uçağı, bu sefer de yakıt sızıntısı yaptı. 
     THY görevlileri, 70 yolcusuyla İstanbul'a gelmek üzere Kars Havaalanı'nda son hazırlıklarını yapan uçağın kanatlarından birinin ucundan yakıt sızıntısı meydana geldiğini gördü. Görevliler yaptıkları incelemede sızıntının limitler dahilinde olduğunu belirledi. Ancak 20 Ocak'ta yine Kars - İstanbul seferini yaparken şüpheli koku nedeniyle Erzurum'a zorunlu iniş yapan uçakla, seyahat ettikleri "Denizli" uçağının aynı olduğunu fark eden yolcular, görevlilere bu uçakla uçmak istemediklerini söyledi. Yolcuların diretmesi üzerine teknisyenlerin yaptıkları ikinci kontrolde bu sefer yakıt sızıntısının limitleri aştığı tespit edildi. THY yetkilileri tarafından, ortaya çıkan durum üzerine, uçağa yerinde müdahale edilmesi gerektiği, bu nedenle 70 yolcuyu İstanbul'a getirmek için bir başka uçağın Kars'a gönderileceği açıklaması yapıldı. Ancak bölgedeki olumsuz hava şartları ve Kars ile Erzurum Havaalanları'nın uçuşa kapanması üzerine THY ikinci bir uçağı bölgeye gönderemedi. 
     THY yetkilileri yolcuların Kars'ta misafir edildikten sonra hava şartlarının elverişli olduğu zaman İstanbul'a getirileceğini belirttiler. 
     
     Yanık kokusu hissedilmişti 

     "Denizli" uçağında geçtiğimiz pazar günü kalkıştan sonra Erzurum üzerine gelindiği sırada bir yolcu 5ABC - 6ABC koltukları arasında bir koku hissetmiş, bunun üzerine uçak Erzurum Havalimanı'na inmişti. Uçak daha sonra yolcu almadan İstanbul'a getirilmişti. Teknisyenlerin incelemesinde söz konusu kokunun kokpitte bulunan aydınlanma lambasının dış yüzeyinin sıcaklıktan dolayı erimesinden kaynaklanmış olabileceği belirtildi. 
     
</TEXT>
</DOC>
