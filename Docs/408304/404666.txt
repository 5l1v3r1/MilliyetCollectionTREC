<DOC>
<DOCNO> 404666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sondun32.html </URL>
<DATE> 2005/12/19/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
AB'nin yeni dönem başkanı Avusturya Türkiye kararı için henüz erken 
</HEADLINE>
<TEXT>

     Avusturya Dışişleri Bakanı Ursula Plassnik, Türkiye ve Hırvatistan'ın AB'ye üyelik sürecinde, 1-2 başlıkta fiili müzakerelerin kendi dönemlerinde başlayıp başlamayacağına karar vermek için erken olduğunu söyledi. 
     İngiltere'nin ardından 1 Ocak 2006'da 6 aylık bir süre için AB dönem başkanlığını üstlenecek olan Avusturya ve bir sonraki dönem başkanı Finlandiya'nın dışişleri bakanları, AB Konseyi'nde düzenledikleri basın toplantısında gündemleri hakkında bilgi verdiler. 
     AB'de son ayların en ciddi krizi olarak gösterilen 2007-2013 bütçesiyle ilgili İngiltere'nin sağladığı başarıyı öven Avusturya Dışişleri Bakanı Plassnik, ''Bütçe sorunuyla uğraşmaktan kurtulmuş olsak da dönem başkanlığımız süresince ciddi konularda ilerleme sağlamaya çalışacağız'' dedi. 
     Fransa ve Hollanda'daki referandumlarda reddedilmesinin ardından belirsizliğe giren AB anayasasıyla ilgili kararın Avusturya'nın dönem başkanlığı sırasında verilebileceğini anımsatan Plassnik, burada alınacak kararın önemli olduğunu, Balkan ülkelerini ilgilendiren yeni genişleme sürecinin bundan doğrudan etkilenebileceğini söyledi. 
     ''Bazen küçük ülke olmak avantajdır. Biz Avrupa'da Doğu ve Batı arasında bir köprüyüz'' diyen Plassnik'in kendi dönemlerinde Türkiye ve Hırvatistan'la fiili müzakerelerin başlaması konusunda somut konuşmaktan kaçındığı gözlenirken, ülkesinin Türkiye'ye karşı özel bir tutumu olmadığını, üye ülkelerin ortak kararıyla müzakerelerin ilerleyeceğini söyledi. 
     Plassnik, bir soru üzerine ''Bildiğiniz gibi Türkiye ve Hırvatistan'la tarama süreci başladı. Bunun ardından AB Komisyonu tarafından bir rapor hazırlanacak. Her iki ülkeyle bir-iki başlıkta fiili müzakerelerin bizim dönem başkanlığımızda mı başlayacağı, yoksa Finlandiya'ya mı kalacağı konusunda yargıda bulunmak için erken. Bu konuyu zamanı geldiğinde ilgili toplantılarda konuşacağız'' şeklinde konuştu. 
     
     HAZMETME KAPASİTESİ 
     AB'nin genişlemesi kapsamında ''hazmetme kapasitesinin de dikkate alınacağını'' hatırlatan Plassnik, kendi dönem başkanlıkları süresince Avrupalıların nasıl bir birlik istedikleri ve AB'den ne bekledikleri gibi soruların daha geniş kapsamlı ve ayrıntılı tartışılacağını ifade etti. 
     ''Avrupa ve İslam arasında diyalogdan'' da bahseden Plassnik, şunları kaydetti 
     ''Avusturya'da geçtiğimiz günlerde benim de katıldığım çoğulcu dünyada İslam konulu bir konferans düzenlenmişti. Burada hoşgörü üzerinde durduk ve güçlü mesajlar verdik. Farklı dinler arasında zıt görüşlerin yaygınlaşmasını nasıl önleyebileceğimizi konuşmamız lazım. Avrupalı İslam diye bir kavram var bunu da konuşmak gerekiyor.'' Finlandiya'nın AB işlerinden sorumlu Devlet Bakanı Antti Peltomaki ise genişleme konusunda AB içinde daha önce alınan kararlara bağlı kalınacağını vurguladı. 
     ''Türkiye ve Hırvatistan'la müzakerelerde daha önce alınan kararlara bağlı kalınacak. Bu kapsamda fiili müzakerelere başlanması, dönem başkanlarının değil AB Konseyi'nin yetkisinde'' dedi. 
     Avusturya ve Finlandiya tarafından ortak hazırlanan 2006 dönem başkanlığı programının genişleme kısmında Hırvatistan ve Türkiye ile ilgili olarak, şu ifadeler yer alıyor 
     ''Katılım müzakerelerinin başlatılmasının ardından ve tarama sürecinde elde edilen sonuçlara dayanılarak, ilk fiili müzakere başlıkları uzlaşılan müzakere çerçevesine uygun olarak açılır. Sağladığı ilerleme dikkate alınarak her ülke özgün ele alınır.'' 
     
</TEXT>
</DOC>
