<DOC>
<DOCNO> 407970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/soneko48.html </URL>
<DATE> 2005/12/30/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Dış ticaret açığı 38.5 milyar doları aştı... 
</HEADLINE>
<TEXT>

     Türkiye’nin bu yılın ilk 11 aylık dönemindeki dış ticaret açığı 38.5 milyar dolara ulaştı. 
     Türkiye İstatistik Kurumu’nun TÜİK verilerine göre bu yıl kasımda ihracat geçen yılın aynı göre yüzde 0.4 oranında artarak 5 milyar 757 milyon dolar olurken, ithalat yüzde 9.1 oranında büyüdü ve 9 milyar 346 milyon dolara yükseldi. Dış ticaret açığının ise yüzde 26.6’lık artışla 3 milyar 589 milyon dolar olarak gerçekleştiği kasımda ihracatın ithalatı karşılama oranı ise yüzde 66.9’dan yüzde 61.6’ya geriledi. 
     Türkiye geçen yıl kasımda ise 5 milyar 734 milyon dolarlık ihracat, 8 milyar 5468 milyon dolarlık ithalat yapmış ve 2 milyar 834 milyon dolarlık açık vermişti. 
     
     OCAK-KASIM DÖNEMİ 

     Ocak-kasım döneminde ise Türkiye’nin ihracatı geçen yılın eşya dönemine göre yüzde 16.5 artarak 65 milyar 994 milyon dolara yükseldi. Buna karşılık ithalat yüzde 20.1 büyüyerek 104 milyar 527 milyon doları aştı ve ilk kez Türkiye bu yıl 100 milyar dolarlık ithalat sınırını aşmış oldu. Geçen yılın aynı döneminde Türkiye’nin toplam ihracatı 56 milyar 626 milyon dolar, ithalatı 87 milyar 66 milyon dolar olmuştu. 
     Bu yıl ocak-kasım döneminde dış ticaret açığı ise 30 milyar 439 milyon dolardan 38 milyar 432 milyon dolara çıktı. Açığın yüzde 26.6 oranında büyüdüğü bu dönemde ihracatın ithalatı karşılama oranı ise yüzde 65’ten yüzde 63.1’e indi. 
     
     TÜKETİM MALI İTHALATI ARTIYOR 

     Kasımda ithalatın yüzde 9.1 oranında büyümesinde tüketim mallarında yaşanan yüzde 19.3 ve yatırım mallarında yaşanan yüzde 20.3 oranındaki ithalat artışları belirleyici oldu. Aramalı ithalatındaki artışın yüzde 4.9’da kaldığı kasımda, 1 milyar 731 milyon dolarlık yatırım malı, 6 milyar 366 milyon dolarlık aramalı ve 1 milyar 213 milyon dolarlık da tüketim malı ithal edildi. Aramalı ithalatının 699 milyon dolarını ise yüzde 18 artan ham petrol ithalatı oluşturdu. 
     Ocak-kasım döneminde ise yatırım malları ithalatı yüzde 17.1 artarak 17 milyar 897 milyon dolara yükselirken, aramalları ithalatı yüzde 22.1’lik büyümeyle 73 milyar 764 milyon, tüketim malları ithalatı ise yüzde 13.3’lük büyümeyle 12 milyar 365 milyon dolar olarak gerçekleşti. 
     Türkiye’nin bu dönemdeki aramalı ithalatının 7 milyar 941 milyon doları ham petrolden kaynaklandı. 
     
     İHRACATIN SEKTÖREL DAĞILIMI 

     Türkiye’nin kasım ayındaki ihracatının ise 322.6 milyon dolarını tarım, 56.6 milyon dolarını madencilik ve 5 milyar 332 milyon dolarını imalat sanayi ürünleri oluşturdu. Tarım ihracatının yüzde 7.8 arttığı kasımda madencilik ürünleri ihracatı yüzde 6.9 azaldı, imalat sanayiinin ihracatındaki artış ise yüzde 0.2’ye kadar düştü. 
     Ocak-kasım döneminde ise Türkiye’nin tarım ürünleri ihracatı yüzde 29.6 artarak 2 milyar 921 milyon, madencilik ihracatı yüzde 22.9 artarak 716 milyon, imalat sanayi ihracatı yüzde 15.8 artarak 61.9 milyon dolar oldu. Bu dönemde Türkiye 122.5 milyon dolarlık balıkçılık, 342 milyon dolarlık da diğer sektörlerin ürünlerinden ihracat yaptı. 
     Geniş ekonomik grupların sınıflamasına göre ise ocak- kasım dönemindeki ihracatın 7 milyar 235 milyon dolarını yatırım malları, 27 milyar 146 milyon dolarını ara malları, 31 milyar 315 milyon dolarını ise tüketim malları meydana getirdi. Türkiye’nin yatırım malları ihracatı yüzde 25.6, aramalları ihracatı yüzde 15.9, tüketim malları ihracatı ise yüzde 14.8 arttı. 
     
     İTHALATIN 44 MİLYAR DOLARI AB’DEN 

     Türkiye ithalatının yüzde 42.2’sini oluşturan 44 milyar 71 milyon dolarlık kısmını AB ülkelerinden yaptı. AB ülkelerinden ithalatın yüzde 7.9 oranında arttığı bu dönemde özellikle ham petrol ithalatındaki büyüme nedeniyle diğer ülkelerden yapılan ithalat ise yüzde 31.4’lük büyümeyle 59 milyar 771 milyon dolara ulaştı. Serbest bölgelerden ise 684 milyon dolarlık ithalat gerçekleştirildi. 
     
     İHRACATIN YÜZDE 52’Sİ AB’YE 

     Türkiye bu dönemdeki ihracatının 34 milyar 486 milyon dolarlık büyük bölümünü AB ülkelerine yaptı. Toplam yüzde 52.3’lük bir payı bulunan AB ülkelerine yönelik ihracatta yüzde 11.9’luk artış yaşandı. 
     Türkiye’deki serbest bölgelere yapılan ihracatında yüzde 17.2 artarak 2 milyar 663 milyon dolara çıktığı bu dönemde diğer ülkelere yapılan ihracat ise yüzde 43.7’lik büyümeyle 28 milyar 845 milyon dolar oldu. 
     
</TEXT>
</DOC>
