<DOC>
<DOCNO> 400590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/spor/ysenay.html </URL>
<DATE> 2005/12/05/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Anadolu kaplanları 
</HEADLINE>
<TEXT>



Kayseri'de doksan dakikası da heyecan ve tempo yüklü müthiş bir oyun oynanmaktaydı. Kim demiş, "Anadolu'da futbol can çekişiyor" diye... Sivas zıpkın gibi, sivri uçlu ve batıcı bir takım kurmuş kendine... Ya Kayseri Onlar da Sivas'tan farkı olmayan olağanüstü mücadele ruhunu yaşatıyorlardı kendi evlerinde. 
İki ekip de ligde bir üst klasman yakalamak için biraz da sinirli oynadılar, ısrarla... Halbuki oyuna hakim ve çok da başarılı bir Kuddusi Müftüoğlu yönetiyordu müsabakayı. Dördüncü hakem Serdar Tatlı gibi üst düzey bir hoca kenarda görevli ise bu kadar faullü hareketlere ne lüzum var ki... Petkoviç'in ilk yarıda tabanı ile yaptığı penaltı hareketi ve çok da doğru kırmızı karta niçin takıldı ki Sivas... Halbuki taktik gereği oyundan alınan Balili sol kulvardaki attığı müthiş golle başlayan harekatına maçın tamamında devam edebilseydi sanırım lezzet dolu yarışmanın keyfi çok daha üst çıtalara tırmanırdı. Sivas'ta Cem Karaca - Musa - Murat Duman ve diğerleri... Kayseri'de ise defansta emektar Johnson, Rodiç, Köksal, Ragıp gibi isimler de kazanmak adına oyuna büyük emek veren oyunculardı. 
Özetle fırtına gibi oynanan bir yarışma vardı Kayseri'de... Sivasspor "neden kazanamadık" sualini hiç maçın içinde aramadan kalecisi Petkoviç'e sormalıdır. Kayseri'de ise penaltıyı tribünlere postalayan Gökhan'ı ve ikinci yarıda "ambargolu bir üstünlük kurmasına rağmen" niçin puanları kapamadığının hesaplarını Ertuğrul hoca kendince sorgulamalıdır... Ama bu iki takımda kabahatlerinden arınıp ekiplerini ligin havasına iyice soktuktan sonra üst katlardaki "patron takımlardan" çoğunun canını yakarlar. 


</TEXT>
</DOC>
