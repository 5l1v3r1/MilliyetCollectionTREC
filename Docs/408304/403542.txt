<DOC>
<DOCNO> 403542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/magazin/amag.html </URL>
<DATE> 2005/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanatçılar Meclis'e çıktı 
</HEADLINE>
<TEXT>


TBMM'ye giderek Erdoğan, Baykal ve Mumcu ile görüşen çok sayıda sanatçı, korsanla mücadele için destek istedi 

ANKARA Milliyet 

Sanatçılar, korsanla mücadele için Fikir ve Sanat Eserleri Yasası'nın uygulanması talebiyle TBMM'yi ziyaret etti. MESAM Başkanı Ali Rıza Binboğa'nın "Lütfen size uzattığımız eli tutun" sözleri üzerine sanatçılara sahip çıkacağı yanıtını veren Başbakan Erdoğan, "Adalet Bakanı Cemil Çiçek ve İçişleri Bakanı Abdülkadir Aksu'ya, sanatçı temsilcileriyle gelecek hafta "yargı sürecinin hızlandırılmasına" yönelik yasa değişikliği için toplantı yapılması talimatı verdi. 
Erdoğan'ın yanı sıra CHP Genel Başkanı Deniz Baykal ve ANAP Genel Başkanı Erkan Mumcu'yla da görüşen sanatçıların Ankara'daki ilk durağı Anıtkabir oldu. Sanatçılar adına Orhan Gencebay, Atatürk'ün kabrine çelenk bıraktı. Daha sonra Başbakan Erdoğan'la görüşen heyetten Ahmet Yılmaz'ın "Buradan çalınan para, askerimize ve polisimize kurşun olarak geri dönüyor" sözleri üzerine Erdoğan, "Korsan, organize suç yani" yanıtını verdi. Adnan Şenses de korsan CD satanların polisler tarafından yakalandıktan sonra serbest bırakıldığını, ancak baklava çalan 9 yaşındaki çocuğun 15 yıl hapisle yargılandığını hatırlattı. Aksu'nun genelge göndereceğini söylemesine de karşı çıkan Erdoğan, "Genelge yetmez, bazen sumen altı oluyor" diyerek özel ilgi istedi. 
Sanatçı heyetinde Arif Sağ, Ebru Gündeş, Alişan, Latif Doğan, Göksel, Yavuz Bingöl, Selami Şahin, Suavi, Ali Kocatepe, Zara, Safiye Soyman, İsmail Türüt, Şahin Özer gibi isimler yer aldı. 


</TEXT>
</DOC>
