<DOC>
<DOCNO> 400101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sonyas09.html </URL>
<DATE> 2005/12/02/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Zayıflayanlar neden kilolarını korumakta sıkıntı çekiyorlar 
</HEADLINE>
<TEXT>

     Bilim adamları, zayıflayanların neden kilolarını korumakta sıkıntı çektikleri ve yeniden kilo almaya başladıklarının sırrını çözdüler. 
     New York’un Columbia Üniversitesi’nde yapılan araştırmada, sorunun, iştahı kontrol eden leptin hormonu seviyesinin düşmesinden kaynaklandığı anlaşıldı. 
     Türk kalp ve damar cerrahı Dr. Mehmet Öz’ün de görev yaptığı Columbia Üniversitesi’nin doktorları, kısa bir süre önce kilo verenlere bu hormondan enjekte ederek, bu kişilerin yeniden kilo almalarının önüne geçtiler. 
     Kilo veren şişman kişilerin yüzde 85’inin sonradan yine kilo aldıklarının saptandığını belirten hekimler, kilo veren insanlarda iştahı kontrol eden leptin hormonu üretim seviyesinin de düştüğünü kaydettiler. 
     Bilim adamları, buna karşın, aşırı kilolu olmakla birlikte leptin seviyesi normal olanlarda, vücuda leptin enjeksiyonunun işe yaramayacağını ifade ettiler. 
     Vücuttaki leptin seviyesini kontrol eden ve yeniden kilo alınmasına engel olan bir hapın geliştirilebileceği belirtiliyor. 

     
</TEXT>
</DOC>
