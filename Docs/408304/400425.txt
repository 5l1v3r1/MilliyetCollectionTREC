<DOC>
<DOCNO> 400425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/sondun01.html </URL>
<DATE> 2005/12/04/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Amerikalı askerleri vuran büyük bir patlamanın görüntüleri yayınlandı 
</HEADLINE>
<TEXT>

     El Cezire televizyonu, Irak’ın Felluce kenti yakınlarında düzenlenen ve Amerikan askerlerini hedef alan büyük bir patlamanın görüntülerini yayınladı. 
     Merkezi Katar’da bulunan El Cezire’nin yayınladığı ve Irak İslam Ordusu tarafından gönderildiği belirtilen bantta, bir grup Amerikan askerinin yaya olarak devriye gezdikleri sırada meydana gelen çok şiddetli bir patlamanın görüntüleri yer alıyor. 
     Görüntülerin, Perşembe günü düzenlenen saldırının kayıtları olup olmadığı konusunda kesin bir bilgi verilmese de televizyon spikerinin, görüntülerle ilgili olarak "Felluce’de Perşembe günü düzenlenen bir saldırıda 10 Amerikan askerinin öldüğünü" söylediği belirtildi. 
     
      Bant kayıtlarını gönderen militanların, 10 askerin öldüğü saldırıyı üstlenip üstlenmediği konusunda bir açıklama yapılmadığı bildirildi. 
     Amerikan Ordusu’ndan dün yapılan açıklamada, Felluce’nin dışında yaya olarak devriye gezen askerlerin Perşembe günü bombalı saldırıya uğradığı, saldırıda 10 Deniz Piyadesi’nin öldüğü belirtilmişti. 
     
</TEXT>
</DOC>
