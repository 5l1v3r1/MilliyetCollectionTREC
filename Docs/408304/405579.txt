<DOC>
<DOCNO> 405579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/yasam/axyas02.html </URL>
<DATE> 2005/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayıtta yalan beyana hapis 
</HEADLINE>
<TEXT>


ANKARA Milliyet 

Milli Eğitim Bakanlığı, gelecek yıl, sınavla öğrenci alan okullar ile özel okullar dışında kalan devlet okullarına kayıtlarda velilerden beyan isteyecek. 
"En yakın okul, en iyi okuldur" sloganıyla başlatılacak uygulama kapsamında çocuğunu evinden uzak okula kaydettirmek için 'yalan beyan' veren veliler, yeni TCK'ya göre, 3 aydan 2 yıla kadar hapis veya adli para cezası ile cezalandırılacak. 
Milli Eğitim Bakanı Hüseyin Çelik, dün öğrencilere çevre bilinci kazandırılması amacıyla başlatılan "yeşil kutu Türkiye" projesine yönelik protokolün imza törenine katıldı. 
Yeni uygulama ile velinin nerede oturduğuna ilişkin beyan formu dolduracağını belirten Çelik, "Aksi olursa, bu sahte beyanda bulunmak olur. Milletvekili de olsa buna uyacak" dedi. 
İmza törenine Çevre ve Orman Bakanı Osman Pepe ile Merkezi ve Doğu Avrupa Bölgesel Çevre Merkezi İcra Direktörü Marta Bonifert katıldı. 



</TEXT>
</DOC>
