<DOC>
<DOCNO> 405786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sontur23.html </URL>
<DATE> 2005/12/22/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Dar ve orta gelirliler için inşa edilen TOKİ konutlarının satışı başladı 
</HEADLINE>
<TEXT>

     Toplu Konut İdaresi’nin TOKİ 
     İstanbul Büyükşehir Belediyesi işbirliğiyle alt ve orta gelirliler ile yoksullar için inşa ettiği toplam 3 bin 116 konutun satışına başlandı. 
     Konutlar için müracaatta bulunacak vatandaşlar, sabah erken saatlerden itibaren Saraçhane’deki Büyükşehir Belediyesi Beyaz Masa Birimi önünde uzun kuyruklar oluşturdu. 
     Büyükşehir Belediyesi Başkanlık Sarayı önünde kurulan standlardaki konutlara ilişkin tanıtım broşürlerini inceleyen vatandaşlar, durumlarına uygun formları doldurup Beyaz Masa’daki kontrol memurlarına iletti. 
     Evrakı incelenenler, ardından aynı yerde bulunan Halk Bankası gişesinden konut tipine göre belirlenen parayı yatırarak kura için numara aldı. 
     Esen Altın adlı vatandaşın başvurusunu kabul eden İstanbul Büyükşehir Belediyesi Genel Sekreter Yardımcısı Muammer Erol, basın mensuplarına yaptığı açıklamada, İstanbul’da evsiz kimse kalmaması için sürdürdükleri çalışmanın büyük bir etabını bugün başlattıklarını söyledi. 
     Erol, Pendik ve Hadımköy’de toplam 3 bin 116 konutun dağıtımı için müracaatları almaya başladıklarını anlatarak, "Daha önceki kampanyalara müracaat edenler de, yine bu kampanya için düzenlenecek kuraya dahil olacak" diye konuştu. 
     
     KURALAR 

     Kuraların 10-14 Şubat tarihleri arasında çekileceğini de ifade eden Erol, bir soru üzerine, kampanya konusunda vatandaşları yeterince bilgilendirdiklerini kaydetti. 
     "Fiyatların cazip olup olmadığına" ilişkin soru üzerine de Erol, inşaat maliyetleri ve İstanbul’daki emlak piyasasındaki rakamlara bakıldığında konut fiyatlarının "bedava" denecek kadar ucuz olduğunu vurguladı. 
     Erol, "Başka projeler olacak mı " şeklindeki soru üzerine, "Mutlaka var. Bunu biz 70 bin, sonrasında da 100 bine tamamlayacağız. 
     İstanbul’da evsiz insan kalmayacak taahhüdü yerine gelinceye kadar, TOKİ’nin bize vereceği destekle inşallah tamamlamaya gayret edeceğiz" diye konuştu. 
     
     İLK MÜRACAAT 

     Özel bir şirkette ön muhasebe işi yaptığını ve Pendik’teki orta gelir grubu için yapılan konutlara müracaat ettiğini anlatan Esen Altın da saat 05.00’ten itibaren sırada olduğunu söyledi. 
     Konut fiyatlarını "çok uygun" olarak nitelendiren Altın, "Uygun olmasa gelmezdim. Bedava konut istemiyoruz. İnşallah kurada ev bana çıkar" dedi. 
     Bu arada havanın soğuk olması nedeniyle, Büyükşehir Belediyesi Başkanlık Sarayı’nın yan tarafında kurulan çadırda vatandaşlara çay ve simit ikram edildi. 
     
     ORTA GELİR GRUBU İÇİN... 

     Verilen bilgiye göre, Hadımköy’de orta gelir grubu için inşa edilen toplam 1392 konutun 816’sı 2 oda 1 salon brüt 94.91 metrekare, 288’i 3 oda 1 salon brüt 120.18 metrekare, 160’ı 3 oda 1 salon brüt 106.63 metrekare, 128’i de 3 oda 1 salon brüt 130.88 metrekare olacak. 
     "2 1" konutlar 45.100 YTL, "3 1"ler de 57.090, 50.600 ve 62.150 YTL’den satışa sunuldu. 
     Pendik’te orta gelir grubuna yönelik inşa edilen 544 konutun 192’si 2 oda 1 salon brüt 94.91 metrekare, 352’si de 3 oda 1 salon 
     132.17 metrekare. 
     "2 1" konutların bedeli 47.000 YTL, "3 1"lerin de şerefiyesiz bedel artışsız fiyatı 67.000 YTL. 
     2.000 YTL başvuru bedeli alınan Hadımköy ve Pendik orta gelir 
     grubu konutlarının satışı sırasında, vatandaşlara şerefiyeli satış bedeli üzerinden yüzde 10, yüzde 15 veya yüzde 25 peşinat seçenekleri sunulacak. Kalan borç bakiyesi, yüzde 10 peşinatlı seçenekte 96 ay, yüzde 15 peşinatlı seçenekte 108 ay, yüzde 25 peşinatlı seçenekte de 120 ay vade ile ödenecek. Orta gelir grubu konutlarındaki yüzde 10, 15 ve 25 oranlarındaki peşinatlar, asgari peşinat tutarı olacak ve isteyen başvuru sahipleri kredilendirilen borç bakiyelerini düşürebilmek amacıyla sözleşme sırasında ek peşinat ödemesi yapabilecek. 
     
     ALT GELİR GRUBU İÇİN... 

     Hadımköy’de alt gelir grubu için yapılan toplam 432 konutun 264 adedi 2 oda 1 salon B tipi brüt 75.06 metrekare, 168 adedi de B1 tipi brüt 84.04 metrekare olacak. 
     Konutların şerefiyesiz bedeli 35.640 YTL ile 39.930 YTL arasında belirlenirken, 2.400 ve 3.000 YTL peşinat alınacak. Kalan borç bakiyesi, aylık taksitler halinde 180 ayda ödenecek. 
     
     PENDİK YOKSUL GRUBU KONUTLARI 

     Pendik’te yoksullar için inşa edilen 240 konutun 72’si A tipi 1 oda 1 salon brüt 64.32 metrekare, 48’i A tipi 1 oda 1 salon brüt 66.28 metrekare, 120’si ise H tipi 1 oda 1 salon brüt 61.10 metrekare. 
     H tipi konutlar 30.000 YTL, A tipi konutlar 31.600 YTL ve A tipi 66.28 metrekare büyüklükteki konutlar da 32.600 YTL’den satışa sunuldu. Konutlar, ayrıca peşinatsız ve 240 ay vade ile satılacak. 
     
     PENDİK ALT GRUBU KONUTLARI 

     Öte yandan daha önceki satış kampanyasında İkitelli alt gelir grubu konutlarına başvuran, ancak çekilen kurada hak sahibi olamayan 508 aile için de Pendik’te 508 konut inşa ediliyor. 
     2 oda 1 salon olan bu konutların 284’ü B1 tipi brüt 84.04 
     metrekare, 224’ü de B2 tipi brüt 94.91 metrekare olacak. 
     Konutların şerefiyesiz bedelleri B1 tipi için 42.000 YTL, B2 tipi için de 47.000 YTL olarak belirlendi. 
     B1 tipi konutlar için 2.400 YTL, B2 tipi konutlar için 3.000 YTL peşinat alınacak. Kalan borç bakiyesi 180 ay vadeli ödenecek. 
     Ayrıca bu konutlar için yeni başvuru alınmayacak. 
     
</TEXT>
</DOC>
