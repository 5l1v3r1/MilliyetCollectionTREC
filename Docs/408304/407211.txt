<DOC>
<DOCNO> 407211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/spor/axspo06.html </URL>
<DATE> 2005/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Çöpten çıkan servet 
</HEADLINE>
<TEXT>


2006 Dünya Kupası kura çekimi sonrası çöpten çıkan ve üzerinde ülke isimleri yazan etiketleri internette açık arttırmada satışa çıkaran Alman dekoratör Blume, 120 bin Euroya kadar alıcı buldu 

GÖKHAN TÜRE 


FIFA'nın, 9 Aralık'ta Almanya'nın Leipzig kentinde gerçekleştirdiği 2006 Dünya Kupası final grubu kura çekiminde, ülkelerin isimlerinin yazılı olduğu etiketleri "çöpte bulan" Alman dekoratör Matthias Blume bir anda hayatının fırsatını yakaladı. 
Etiketleri internette açık artırmaya çıkaran Blume, zaman zaman 120 bin Euro gibi astronomik rakamlarla karşılaştı. Blume, "Bu tip rakamları ortaya atanların ciddiyetinden şüphe ediyorum. Bu yüzden buna bir standart getiriyorum. Artık başvuru sahiplerinden pasaport numarası isteyeceğim. Her ülkenin isim etiketi için de 15 bin Euro fiyat biçtim" dedi. 

FIFA'dan uyarı 
Kura çekimine katılan 32 ülkenin isimlerinin yer aldığı etiketleri, temizlik sırasında çöp kutusunda bulan Blume'nin internet üzerinden gerçekleştirdiği açık arttırma FIFA'da krize yol açtı. FIFA Basın Sözcüsü Andreas Herren, Blume'nin, çöpte bulduğu kağıt parçalarını paraya dönüştürme çabalarının illegal olduğunu belirterek, "Blume'nin yaptığı, FIFA'nın isim haklarına doğrudan tecavüzdür. Açık artırmayı durdurması için kendisine yasal uyarılarımızı yaptık. Aksi taktirde yasal yollardan haklarımızı arayacağız" dedi. 
Kendisine avukat tutan uyanık girişimci ise, "İsimlerin yazılı olduğu etiketleri çöpte ben buldum ve sahibi de doğal olarak benim" diyerek FIFA'ya meydan okudu. Matthias Blume, yasal uyarıya rağmen açık artırmaya devam edeceğini söyledi. 


</TEXT>
</DOC>
