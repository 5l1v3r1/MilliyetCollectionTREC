<DOC>
<DOCNO> 406085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sontur18.html </URL>
<DATE> 2005/12/23/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Trafik kazasında kardeşinin ölümüne neden olan sürücüyü öldürdü 
</HEADLINE>
<TEXT>

     Hatay’ın Samandağ İlçesi’nde bir kişi, yaklaşık 2 ay önce trafik kazası sonucu kardeşinin ölümüne neden olan sürücüyü, tabancayla ateş ederek öldürdü. 
     Alınan bilgiye göre, yaklaşık 2 ay önce kamyonetiyle Deniz Mahallesi’ndeki Hz. Hıdır Türbesi’ni ziyarete giden Cuma Yazıcı, motosiklet kullanan Aycan M’ye çarparak ölümüne neden oldu. 
     Aycan M’nin ağabeyi Murat M, dün gece Atatürk Mahallesi Sivas Şehitler Caddesi’nde oturan Cuma Yazıcı’yı kazayla ilgili konuşmak için evinden dışarı çağırdı. Cuma Yazıcı’nın dışarı çıkması üzerine Murat M, tabancayla ateş etti. Vücudunun çeşitli yerlerine 7 kurşun isabet eden Yazıcı, olay yerinde öldü. 
     Zanlı Murat M. olaydan sonra güvenlik güçlerine teslim olurken, Yazıcı’nın cesedi otopsi için Adana Adli Tıp Kurumu’na gönderildi. Polis yetkilileri, olayla ilgili soruşturmanın devam ettiğini kaydettiler. 
     Cuma Yazıcı’nın ağabeyi Ahmet Yazıcı, AA muhabirine, acılarının büyük olduğunu ve "nedensiz intikam duyguları" içinde olayın gerçekleştirildiğini söyledi. 
     Cuma Yazıcı’nın yaklaşık iki ay önce meydana gelen kazada Aycan M’nin istemeden ölümüne neden olduğunu ifade eden Ahmet Yazıcı, kazanın ardından ölen kişinin ailesiyle görüştüklerini, olayın istenmeden yaşandığını, bunun maddi ve manevi yükümlülüğüne hazır olduklarını söylediklerini bildirdi. 
     Aycan M’nin ailesinin yakını olan eski Belediye Başkanı Can Bolat ve bir avukatla da görüşerek olayı çözdüklerini anlatan Yazıcı, "Kardeşim 4 mahallenin imamlığını üstlenmişti. Hiçbir menfaat gözetmeden bu hizmetini icra ediyordu. Sonuçta bir kaza. Neden öldürmek istesin Böyle zararsız birine yapılan saldırıyı halen anlayabilmiş değiliz. Acaba bu olay ailelerine Aycan’ı geri getirdi mi " dedi. 
     
</TEXT>
</DOC>
