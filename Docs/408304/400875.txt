<DOC>
<DOCNO> 400875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/guncel/gun06.html </URL>
<DATE> 2005/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Picasso'dan Madonna'ya 
</HEADLINE>
<TEXT>


Aralık sayısında Sabancı Müzesi'nde devam eden Picasso sergisini kapağına taşıyan Milliyet Sanat dergisi, dopdolu içeriğiyle sanatın nabzını tutmaya devam ediyor 


Kültür - sanat dergiciliğinin 33 yıllık deneyimli ismi Milliyet Sanat, bu ay, Sakıp Sabancı Müzesi'nde açılan "Picasso İstanbul'da" sergisini kapağına taşıdı. Dergide geniş bir dosya halinde okuyabileceğiniz "Picasso İstanbul'da" sergisini Hasan Bülent Kahraman, Emre Zeytinoğlu ve Evrim Altuğ yazdılar. Picasso'nun torunu Bernard Ruiz Picasso ve "Picasso doktoru" olarak anılan ABD'li sanat tarihçisi ve eleştirmen Dr. Marilyn McCully, sergiyle ilgili olarak Milliyet Sanat okurlarına özel açıklamalarda bulundu. 

'Resim müşterilerini hapse attılar' 
7 - 11 Aralık arasında Sanat Galericileri Derneği ve İkon Fuarcılık tarafından düzenlenecek Artİstanbul 2005 nedeniyle Cem Erciyes'in dernek başkanı Doğan Paksoy ile Milliyet Sanat için yaptığı söyleşi de hayli ses getireceğe benziyor. Kara paranın "iyi tarafları" olduğunu iddia eden Paksoy, tartışma yaratacak sözleriyle dikkat çekti "Bütün resim müşterilerini içeri attılar, bankacıları, şunları bunları. O para kazanma biçimleri bizi ilgilendirmiyor, nasıl kazanıyorsa kazanıyor beni parayı harcama biçimi ilgilendiriyor. Faturasını alıyor mu alıyor." 

İstanbul nasıl pazarlanıyor 
Gündemden düşmeyen Dubai Kuleleri, Haydarpaşa Projesi ve Galataport'un İstanbul'un tarihi ve kültürel dokusuna etkilerini Cengiz Bektaş, İsmet Okyay, Oktay Ekinci ve Hüsrev Tayla gibi uzmanlar Milliyet Sanat'a yorumladılar. 

Tek kişilik Türk Dil Kurumu 
Yıllardır hazırladığı sözlüklerle imdadımıza yetişen Ali Püsküllüoğlu, yeni sözlüğü "Ereğli Yokken Armudun Adı Neydi Çalımlı Sözler Kitabı'nda halk deyişlerini bir araya getiriyor. "Zamansız" isimli dosyasıyla 2005 Yunus Nadi Şiir Ödülü'nü alan Püsküllüoğlu, Milliyet Sanat'ta Sema Aslan'a "Bildiğim sözcükler için de çoğu kez sözlüğe bakarım. Ama yazık ki kimsede bu alışkanlığı göremiyorum. Herkes kendisini Türkçeyi biliyor varsayıyor. 'Yönetmelik' yerine 'yönetmenlik' diyen, böylece her iki sözcüğü de bilmediği anlaşılan bakanlarımız var" dedi. 

Sayılarla Türkiye'de kültürel yaşam 
Hacettepe Üniversitesi Bilgi ve Belge Yönetimi Bölümü Öğretim Üyesi Prof. Dr. Bülent Yılmaz'ın dergide yer alan "Sayılarla Türkiye'de kültürel yaşam" adlı incelemesinde kültür hayatımızda ciddi gerilemeler olduğu ortaya çıktı. 

Mungan, Milliyet Sanat için yazdı 
Usta yazar Murathan Mungan, "Mizansen bilgisi" başlıklı yazısında mizansen kurma kuramını birbirinden ilginç örneklerle kaleme aldı. 

Dostları, Yılmaz Erdoğan'ı anlattı 
Yılmaz Erdoğan'ın 23 Aralık'ta gösterime girecek olan üçüncü filmi "Organize İşler"in görüntü yönetmeni Uğur İçbak, sanat yönetmeni Yaşar Kartoğlu, kurgucusu Mustafa Preşeva ile Erdoğan'ın ortağı ve oyun arkadaşı Demet Akbağ, Erdoğan'ı Alin Taşçıyan'a anlattılar. 

Madonna'nın dans pistlerine dönüşü 
Milliyet Sanat, yeni albümü "Confessions on the Dance Floor" ile yeniden "dans ettiren" Madonna'yı da sayfalarına taşıdı. 

'Prospektüsten bile oyun çıkabilir' 
Oidipus Üçlemesi'nin ikinci halkası "Oidipus Sürgünde" ile katıldıkları festivallerde büyük ilgi toplayan Studio Oyuncuları'nın kurucusu Şahika Tekand, Asu Maro'nun yaptığı söyleşide "Metin tiyatrosu bitmiştir. Metin tiyatro için önemli bir araçtır ama bahanedir. İlaç prospektüsünden de Shakespeare oyunu kadar değerli bir oyun çıkarılabilir" dedi. 



</TEXT>
</DOC>
