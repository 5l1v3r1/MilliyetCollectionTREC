<DOC>
<DOCNO> 402826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sontur12.html </URL>
<DATE> 2005/12/12/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
İkiz parmak çocukların diğeri de öldü... 
</HEADLINE>
<TEXT>

     Karadeniz Teknik Üniversitesi KTÜ 
     Tıp Fakültesi’nde 6 aylıkken 390 ve 600 gram ağırlığında dünyaya gelen ikiz "parmak çocuklar"dan diğeri de akciğer kanamasından öldü. 
     KTÜ Pediatri Anabilim Dalı ve Yeni Doğan Bilim Dalı Başkanı Prof. 
     Dr. Yakup Aslan, AA muhabirine yaptığı açıklamada, Yurdagül ve Mehmet Gedik çiftinin 8 Aralık’ta saat 17.30’da 24 haftalıkken dünyaya gelen ikizlerinden 390 gram ağırlığındaki erkek bebeğin ardından 600 gram ağırlığındaki kız bebeğin de bu sabah akciğer kanaması ve akciğer damarlarına kan gitmemesine bağlı oksijensizlik sonucu öldüğünü belirtti. 
     Anne Yurdagül Gedik’in tüp bebek yöntemiyle 6. denemede hamile kaldığını, bu tür çoğul gebeliklerde erken doğum ve buna bağlı sorunların ortaya çıkabildiğini ifade eden Prof. Dr. Aslan, "Doğumdan itibaren her iki bebeğin de kalp atımları yavaş, solunumları yetersizdi. Akciğerlerinin yetersiz gelişmesine bağlı RDS hastalığı bulunan bebekler, yapay solunum cihazı ile solunum yapıyordu. 390 gram ağırlığındaki erkek bebeğin ardından 600 gram ağırlığındaki kız bebeği de maalesef kaybettik" dedi. 
     İkiz bebeklerden 390 gram ağırlığında olanı, dün akciğer kanaması sonucu ölmüştü. 
     
</TEXT>
</DOC>
