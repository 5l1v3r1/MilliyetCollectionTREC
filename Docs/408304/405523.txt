<DOC>
<DOCNO> 405523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/ekonomi/eko05.html </URL>
<DATE> 2005/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK'dan emekliye TÜFE açıklaması 
</HEADLINE>
<TEXT>



Sosyal Sigortalar Kurumu SSK Başkanlığı'ndan, 'emeklilerin TÜFE farklarının ödenmediği' yolundaki haberler üzerine yapılan açıklamada, yargı sürecinin takip edildiği, 'yargı sürecinde oluşacak karar doğrultusunda' işlem yapılacağı bildirildi. 
Açıklamada bu yöndeki yargı kararları uygulanmakla birlikte emeklilerin tamamı için bir işlem yapılabilmesi için yargı sürecinin tamamlanmasının beklendiği vurgulandı. 
Yargıtay 10 ve 21. Hukuk Daireleri tarafından 2000 Ocak ile 2002 Haziran döneminde her ayın 1'i ile ödeme tarihleri arasındaki 18-22 günlük TÜFE farkı bulunduğu yönündeki bilirkişi raporlarına dayanan yerel mahkeme kararlarının bozulduğu, toplam 29 davanın da Ankara 9. İş Mahkemesi tarafından Nisan 2005 tarihinde temyiz yolu açık olmak üzere reddedildiği belirtildi. 
Açıklamada, "En son, Tüm Emekliler Sendikası'nın, talebi doğrultusunda sonuçlanan dava, Yargıtay'da bozulmuştur. Kurumumuzca, yargı süreci takip edilmekte olup, yargı sürecinde oluşacak karar doğrultusunda işlem yapılacaktır" denildi. 



</TEXT>
</DOC>
