<DOC>
<DOCNO> 407354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sonsiy23.html </URL>
<DATE> 2005/12/28/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Başesgioğlu SSK ve Bağ-Kur'un prim alacağı yeniden yapılandırılacak 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, SSK’nın 4.6 milyar YTL alacağı ile Bağ-Kur’un 16.7 milyar YTL prim alacağının yeniden yapılandırılacağını söyledi. 
     TBMM Plan ve Bütçe Komisyonu’nda sosyal güvenlik prim alacaklarının yeniden yapılandırılmasını öngören kanun tasarısının sunumunu yapan Başesgioğlu, tasarıyla SSK ve Bağ-Kur’un prim alacaklarının yanı sıra, ekonomik zaruret nedeniyle prim borçlarını ödeyemeyen mükelleflere de kolaylık getireceklerini kaydetti. 
     Bakan Başesgioğlu, Bağ-Kur’luların sağlık hizmetinden yararlanabilmesi için toplam borçlarının yüzde 50’sini peşin veya taksitlendirilmiş borçlarının yarısını ödemelerinin yeterli olacağını bildirdi. 
     Çalışma ve Sosyal Güvenlik Bakanı Başesgioğlu, Bağ-Kur’da tüm borçların, SSK’da borç aslı 50 bin YTL ve altında olanların borç asıllarına 1998 yılı sonuna kadar gecikme cezası, 1999 yılından başvuru tarihine kadar ise gecikme cezası oranları yerine enflasyon oranının uygulanmasının öngörüldüğünü ifade etti. 
     
     BORÇLARIN UZUN VADEYE YAYILMASI 
     Teklif sahiplerinden CHP Adana Milletvekili Kemal Sağ da prim borçlarına ilişkin düzenlemeyi öngören teklifinin görüşülmesinin geciktiğini belirterek, bunu bir kayıp olarak gördüğünü ifade etti. 
     AK Parti Kırşehir Milletvekili Mikail Arslan ise prim borçlarına ilişkin önceki yıllarda yapılan düzenlemelerin ihtiyacı karşılamadığını belirterek, söz konusu düzenlemelerden istenilen sonucun alınamadığını, katılımın düşük olduğunu öne sürdü. 
     CHP Manisa Milletvekili Hasan Ören de prim borçlarının uzun vadelere yayılması gerektiğini belirterek, "220 milyon lira prim ödeyen bir kişiye, 150 milyon lira borç taksiti getirilirse, toplam borcun ödenmesi aksayabilir. Temel amaç biriken borcun tahsili değil, mevcut primlerin sürekli ödenmesinin sağlanması olmalıdır" diye konuştu. 
     
     TASARI ALT KOMİSYONDA 
     CHP’li Ören, prim borçlarına 36 veya 48 ay gibi vade yerine aylık 20-30 milyon ödeme olabilecek şekilde düzenleme yapılması gerektiğini 
     savundu. 
     Tasarının tümü üzerinde görüşmelere geçilmeden önce AK Parti ve CHP’nin verdiği ortak önergeyle alt komisyonun kurulması kararlaştırıldı. 
     AK Parti Ankara Milletvekili Zekai Özcan başkanlığında yarın toplanacak alt komisyon, raporunu 4 Ocak 2006 Çarşamba gününe kadar tamamlayarak, komisyona sunacak. 
     
     BAYKAL VE MUMCU’YA HEDİYE SİMİT 
     Tasarının alt komisyona sevk edilmesinin ardından komisyon üyesi milletvekilleri arasında "simit hesabı" konuşuldu. 
     AK Parti Tokat Milletvekili Mehmet Ergün Dağcıoğlu, Başbakan Recep Tayyip Erdoğan’ın Genel Kurul’da yaptığı simit hesabını anımsatarak, aldığı simitleri gösterdi. 
     Satıcıdan tanesi 250 bin liradan 10 simit aldığını belirten Dağcıoğlu, "Bu simitleri, Baykal ile Mumcu’ya verilmek üzere gruplara hediye edeceğim" dedi. Yarısını yediği simidi komisyon üyelerine gösteren Dağcıoğlu’nun elindeki poşeti gösteren CHP İstanbul Milletvekili Ali Kemal Kumkumoğlu, poşette sadece 4 simit olduğunu söyledi. 
     CHP Trabzon Milletvekili Akif Hamzaçebi ise "Başbakan’ın söylediğine inanmayıp, simit fiyatlarını araştırmışsın" dedi. 
     
     "GECEKONDULARA AF" HABERLERİNE YALANLAMA 
     Plan ve Bütçe Komisyonu Başkanvekili ve AK Parti Bursa Milletvekili Mehmet Altan Karapaşaoğlu da birçok gazetede "gecekondulara af" başlığı ile yayınlanan haberlerin gerçeği yansıtmadığını söyledi. 
     Herhangi bir gecekonduya af getirilmediğini kaydeden Karapaşaoğlu, 12 Ekim 2004 tarihinden önce ruhsatlı yapılardan, iskan izni 
     olmayanlarına ilişkin düzenleme yapıldığını bildirdi. 
     Gazete haberlerinin vatandaşları yanıltabileceğine dikkati çeken Plan ve Bütçe Komisyonu Başkanvekili Karapaşaoğlu, "Gecekondulara af getirildiğini düşünen bazı insanlar, kaçak inşaat yapmaya yeltenebilirler. Bu haberler nedeniyle bir takım insanlar, haksız yere kaçak yapı yapıp, hapse girecek" diye konuştu. 
     
</TEXT>
</DOC>
