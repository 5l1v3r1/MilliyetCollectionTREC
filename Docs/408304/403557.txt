<DOC>
<DOCNO> 403557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/spor/axspo03.html </URL>
<DATE> 2005/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Daha iyisini yaparım' 
</HEADLINE>
<TEXT>


Galatasaray'ın Sırp yıldızı Saşa İliç, transferini organ nakline benzetti. Beşiktaş derbisinde patlama yapan başarılı oyuncu, "Savaşçı bir ruhum var ve takım için daha iyisini verebilecek güçteyim" dedi 

VEDAT DANACI 


Futbolculara getirilen konuşma yasağının hafta başında kaldırılması ardından dün Florya Metin Oktay Tesisleri'nde basın toplantısı düzenleyen Saşa İliç, birçok konuda çarpıcı yorumlar yaptı. Beşiktaş derbisinde ortaya koyduğu mükemmel performans ve 2 dakika içinde attığı 2 golle taraftarların gönlünü kazanan Sırp futbolcu, sıkıntılı günleri geride bırakmaya başladığını vurguladı. 
Transferinin beklemediği bir anda gerçekleştiğini belirten İliç, "Galatasaray'a gelişim beklediğim bir transfer değildi ve çabuk gelişti. Tıpkı organ nakli gibi oldu. Takımın mentalitesini de yeni yeni anlıyorum. Taraftarlar, yönetim ve medyanın kısa süre içinde büyük beklentileri var. Savaşçı bir ruhum var ve takım için daha iyisini verebilecek güçteyim. Herkese karşı bir borcum var. Bunu ödemeye çalışıyorum. Takım olarak kenetlendik, başarı için mücadele ediyoruz. Uzun süre burada oynamak istiyorum" ifadesini kullandı. 

'Fener'le farkı kapatabiliriz' 
İliç, kulüpteki ekonomik sıkıntıların hatırlatılması üzerine, "Aile içinde yaşanan bir olay. Bu nedenle konuşmak istemiyorum. Böyle bir sorun yok. Önce bizim takıma bir şeyler vermemiz, ondan sonra beklentiye girmemiz gerekiyor" yorumunu yaptı. 
Gerçek yerinin iki forvetin arkası olduğunu kaydeden yıldız futbolcu, hakem hataları konusunda ise "Hakemleri suçlamak istemiyorum, ancak bugüne kadar hiç hata yapılmayan 2-3 maç gördüm. Yine de biz kendi işimize bakmalıyız. Fenerbahçe ile aramızdaki puan farkını kapatacak güçteyiz. Daha fazla inanırsak ve devre arasında da iyi çalışırsak şampiyon olabiliriz" diye konuştu. Dünya Kupası'nda Sırbistan Karadağ forması giyecek olan İliç, "İyi bir teklif gelirse ayrılmayı düşünür müsün " şeklindeki bir soruya ise "Galatasaray formasıyla başarılara imza atmak için geldim. Burada mutluyum. Takımdan ayrılmak zor, ancak her iki tarafı memnun edecek bir teklif düşünülebilir" yanıtını verdi. 

Ergün şoku 

Kayserispor maçı hazırlıklarını dün sabah Teknik Direktör Gerets yönetiminde basına kapalı yaptığı tek antrenmanla sürdüren Galatasaray'da, Ergün Penbe yeniden sakatlandı. Beşiktaş derbisinde sakatlığı yüzünden forma giyemeyen tecrübeli futbolcu, aşil tendonuna aldığı darbe yüzünden idmanı yarıda bıraktı. Kulüp doktoru Murat Çevik, Ergün'ün tedavisine hemen başladıklarını açıkladı. Doktor Çevik, sol ayak başparmağındaki sakatlık yüzünden idmana katılmayan Hakan Şükür'ün Kayserispor maçında oynamasının zor olduğunu söyledi. Cim Bom bugün yapacağı antrenmanla hazırlıklarına devam edecek. 

Mehmet sırada 

Transfer atağına erken başlayan Galatasaray Yönetimi, Almanya'da top koşturan gurbetçi futbolcular Serkan Çalık ile Erkan Akın'ı önceki gün sessiz sedasız bir şekilde İstanbul'a getirdi. 1986 doğumlu olan 19 yaşındaki Serkan, Rot Weiss Essen'de forma giyiyor. 19 yaşındaki Erkan ise Jahn Regensburg'da oynuyor. Orta sahada görev yapan 2 futbolcuyla kısa süre içinde sözleşme yapılması bekleniyor. Sarı - kırmızılılar, Borussia Dortmund'lu Mehmet Akgün için başlatılan girişimlere de devam ediyor. Yönetimin, 18 yaşındaki genç orta saha oyuncusunu kadroya katmaya kararlı olduğu belirtildi. 

Riva'ya 110 milyon 

Galatasaray'ın Olağan Divan toplantısı, "Riva Projesi" gündemiyle yapıldı. Başkan Özhan Canaydın, toplantıda projeyle ilgili üyelere bilgiler aktardı. Riva arazisinin imar durumunun alındığını belirten Canaydın, "Bankalar ve BBDK'nın yeni talimatları nedeniyle sıkışmış durumdayız. Yeni kanunlar yüzünden atak yapmak zorundayız. Riva Projesi de böyle doğdu" dedi. 
Sarı - kırmızılı kulübün, 150 milyon dolar borcu olduğunu vurgulayan Başkan Canaydın, Riva Projesi'nden elde edecekleri gelirle borcu kapatacak duruma geleceklerini söyledi. Galatasaray Başkanı, "Proje için büyük firmalar önemli tekliflerde bulundu. Biz öncelikle 70-80 milyon doları bize garanti etmelerini istiyoruz. Ancak resmi bir kuruluşun teklifi, ciddi ve hepimizi rahatlatacak bir tekliftir. Bu hafta sonu veya gelecek hafta başında durum kesinleşecek. Bugüne kadar 110 milyon dolarlık teklif gördük, bunun üstünü de elde edebileceğimize inanıyorum" diye konuştu. Canaydın, projeyi yapacak firmayı belirlemek için 7-9 kişilik komisyon kuracaklarını sözlerine ekledi. 

Ayhan'dan beklenen özür 

Galatasaraylı Ayhan, derbi maçta siyah-beyazlı taraftarlara yaptığı el hareketi için Beşiktaş camiasından özür diledi. Hareketi yaptığı sırada televizyon kameralarına yakalanan tecrübeli futbolcu, "Beşiktaş'ın ekmeğini yedim. Yaptığım yanlıştı. Beşiktaş camiasından özür dilerim. Ancak bunları durup, dururken yapmadım. Geçmişte yaşananlardan etkilendim" dedi. Bu arada, Beşiktaş kongre üyesi ve avukat Ali Rıza Dizdar ile 20 kadar siyah-beyazlı taraftarın pazartesi günü Şişli Adliyesi'ne giderek, Ayhan hakkında dava açacakları öğrenildi. 


</TEXT>
</DOC>
