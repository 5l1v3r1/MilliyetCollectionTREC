<DOC>
<DOCNO> 400518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/sontur17.html </URL>
<DATE> 2005/12/04/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Şırnak Valiliği Kayda değer sayıda ishal vakası gelmemiştir 
</HEADLINE>
<TEXT>

     Şırnak Valisi Osman Güneş, bugüne kadar Şırnak Devlet Hastanesi'ne mevsim normallerinin üzerinde kayda değer sayıda ishal vakası şikayetiyle başvuru yapılmadığını bildirdi. 
     Vali Güneş, yaptığı yazılı açıklamada, bazı televizyon kanallarında Şırnak'ta içme suyunun mikroplu olması nedeniyle ishal vakalarının arttığı, hastanelerin dolup taştığı yolunda yanlış haberlere yer verildiğini belirtti. 
     Kamuoyunun doğru bilgilendirilmesi açısından açıklama yapılmasının gerekli görüldüğünü bildiren Güneş, şunları kaydetti 
     ''İl Sağlık Müdürlüğümüzce günlük olarak şehir içme suyunda serbest bakiye klor ölçümleri yapılmakta, bu ölçümler sırasında yeterli serbest bakiye klora rastlanmadığı zamanlarda su numunesi alınarak bakteriyolojik analiz yaptırılmaktadır. 14 Kasım 2005'te de bahsedildiği gibi şehir içme suyunun yeterli klorlanmadığı anlaşılınca su numuneleri alınarak Sağlık Bakanlığı Refik Saydam Hıfzıssıhha Merkezi Başkanlığı Diyarbakır Bölge Hıfzıssıhha Enstitüsü Müdürlüğü laboratuvarına gönderilmiş, analiz sonucu düzenlenen rapora göre 100 cc'de bulunan koliform bakteri sayısının 240'tan fazla olduğunun anlaşılması üzerine tekrar su numuneleri alınmış ve aynı laboratuvara gönderilmiştir. 28 Kasım 2005 tarihinde gelen analiz sonuçlarının da anormal olması sonucu İl Hıfzıssıhha Komisyonu'nun 1 Aralık 2005 tarihinde aldığı kararla, içme suyunun daha etkili ve düzenli bir şekilde klorlanmasının sağlanması, içme suyundaki koliform bakterinin giderilmesiyle 'içilebilir' su haline gelmesine kadar halkın şehir şebekesi suyunu içmemesi, zorunlu durumda kaynatılarak içilmesi hususunda uyarılması kararlaştırılmıştır.'' Vatandaşların bu konuda belediye ve yerel basın tarafından bilgilendirildiğini belirten Güneş, şunları kaydetti 
     ''Bir taraftan etkin ve düzenli klorlama yapılırken 2 Aralık 2005 tarihinde yeniden alınan su numuneleri, 23. Jandarma Sınır Tümen Komutanlığı'ndaki laboratuvara gönderilmiştir. 5 Aralık 2005'te ise yine su numuneleri alınarak Diyarbakır Bölge Hıfzıssıhha Enstitüsü Müdürlüğü'ne gönderilecek, analiz sonuçlarına göre gereken yapılacaktır. Valiliğimizce vatandaşlarımızın sağlığının tehlikeye atılmaması için zamanında gerekli uyarılar yapılmakta ve tedbirler alınmaktadır. 
     Bugüne kadar hastanemize mevsim normallerinin üzerinde kayda değer sayıda ishal vakası gelmemiştir.'' 
     
</TEXT>
</DOC>
