<DOC>
<DOCNO> 405862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/siyaset/axsiy01.html </URL>
<DATE> 2005/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'ye iyi haber 
</HEADLINE>
<TEXT>


Avrupa İnsan Hakları Mahkemesi, Kuzey Kıbrıs'taki mülkü için dava açan Rum Xenides Arestis konusunda KKTC'deki yeni mülkiyet yasasını iç hukuk yolu olarak görebileceği mesajı verdi 

Güven Özalp - Brüksel 


Avrupa İnsan Hakları Mahkemesi AİHM , Kıbrıslı Rumlar tarafından açılan davaların yönünü değiştirebilecek bir karara imza attı. AİHM, temelinde mülkiyet şikayeti olan Myra Xenides - Arestis davasında, tazminat ödenmesi yönünde bir karar almazken, Türkiye'den üç ay içinde benzer davalar için örnek oluşturabilecek bir çözüm yolu bulmasını talep etti. 
Mahkemenin bu kararı, Avrupa İnsan Hakları Sözleşmesi'nde AİHS belirlenen standartlara uygun olduğunun belirlenmesi halinde, KKTC'de yapılan düzenlemelerin iç hukuk yolu olarak değerlendirilebileceğinin işaretini vermesi açısından önem taşıyor. 
Davanın temelinde Xenides - Arestis'in bugün yerleşime kapalı olan Maraş bölgesinde 1974'te terk ettiği taşınmaz mallarını geri almak için 1999'da Türkiye'den davacı olması yatıyor. Bu şik yeti değerlendiren mahkeme, Türkiye'nin, AİHS'nin aile hayatı ve konuta saygıyı düzenleyen 8. maddesini ve mülkiyet hakkını garanti altına alan 1. Protokol'ün 1. maddesini ihlal ettiğine karar verdi. 
Bu ihlallerin belirlenmesinde AİHM'nin KKTC'yi "Türkiye'nin askeri kontrolü altında bir alan" olarak görmesi etkili oldu. Mahkeme, davacının h l mülkünün sahibi olarak görülmesi gerektiğinin de altını çizdi. Xenides - Arestis davasında bu iki maddede ihlal belirlenmesi, gerek Loizidu Davası gerek Kıbrıs Rum Kesimi tarafından Türkiye'ye karşı açılan davalardaki içtihada uygun bir karar olarak değerlendiriliyor ve Ankara açısından sürpriz niteliğine sahip değil. 
Mahkeme, 1996'da bu davaya paralel unsurlar içeren Loizidu Davası'nda, adanın kuzeyini Ankara'nın denetiminde bir alan olarak nitelemiş ve davacı Rum vatandaşına hem malının iade edilmesi, hem de 1974'ten bu yana malını kullanamadığı için maddi tazminat ödenmesi hükmünde bulunmuştu. 

Mahkeme masrafları 
Xenides - Arestis kararında ise Rumların yoğun lobi faaliyetine karşın herhangi bir tazminat ödenmesine karar verilmedi. Buna ek olarak, "mülkün iadesine" de atıf yapılmadı. Mahkeme, Türkiye'den sadece davacının mahkeme masraflarını karşılamak üzere 65 bin euro ödemesini talep etti. 

TEPKİLER 

Karar, Ankara'yı memnun etti 
Dışişleri Bakanlığı, KKTC'de Taşınmaz Malların Tazmini, Takası ve İadesi Yasası'nda yapılan değişikliklerin, AİHM'nin beklentilerini karşılamaya yönelik adımlar olduğunu ve bunların memnuniyetle karşılandığını bildirdi. Diplomatik kaynaklar, AİHM'nin dünkü kararıyla "KKTC'nin iç hukuki yol yaratma kapasitesini dikkate aldığını" gösterdiğini kaydetti. 

Rumlar Avrupai bir karar değil 
Kıbrıs Rum yönetimi sözcüsü Kipros Hrisostomidis, AİHM'nin dünkü kararına tepki göstererek, "Daha net, Avrupai bir karar alınması gerekirdi" dedi. "AİHM'nin tazminat belirlemesi ve ailenin mülküyle ilgili hakların yeniden tesis edilmesini talep etmesi gerekiyordu" diyen Hrisostomidis, kararla "Türkiye'ye yeni bir fırsat tanındığını" öne sürdü. 

Soyer KKTC'nin önü açıldı 
KKTC Başbakanı Ferdi Sabit Soyer, AİHM'nin kararıyla birlikte Türkiye'nin ve Kıbrıs Türklerinin önünün açıldığını belirterek, "Rumların adada tek h kimiyet anlayışı engellenmiş oldu" dedi. KKTC Dışişleri Bakanı Serdar Denktaş ise, iç hukuk yolununun bu kadar hızlı açılacağını beklemediğini, kararın kendisi için sürpriz olduğunu söyledi. 

Denktaş Sorunu yargı çözmez 
KKTC Birinci Cumhurbaşkanı Rauf Denktaş, AİHM'nin Arestis davasıyla ilgili verdiği kararı, "KKTC'de çıkarılan yasa ortalığı karıştırdı. Siyasi bir sorun, yargı yoluyla çözülemez" diye değerlendirdi. Denktaş, sorunu halletmenin yolunun güneyde malı kalan Türklerin de tazminat talebiyle AİHM'ye başvurması olduğunu açıkladı. 

ANALİZ KKTC, Rumlar için de iç hukuk yolu oluyor 

Avrupa Konseyi kulislerinde, AİHM'nin aldığı kararın Rumlar açısından ciddi bir "endişe kaynağı" olduğu dile getiriliyor 

Mahkeme, Türkiye'den bu dava ve benzer nitelikte olup da karar bekleyen 1400 mülkiyet davası için örnek oluşturabilecek bir "çözüm" üretmesini talep ediyor. Bu talep, Mahkeme'nin KKTC'de oluşturulan Tazmin Komisyonu'nun ve yeni çıkan Mülkiyet Yasası'nın iç hukuk yolu olarak görülebileceği yönünde önemli bir mesaj içeriyor. 
Ancak Türkiye'nin bu dava ve benzerleri için Mahkeme'ye sunacağı çözüm yönteminin AİHS'ye uygun, AİHM'nin beklentilerini karşılar ve belirlenen ihlalleri giderici nitelikte olması gerekiyor. Türkiye, çözüm önerisini üç ay içinde AİHM'ye sunacak, bunun ardından da üç ay içinde ihlalleri giderici fiili girişimde bulunacak. 
Arestis kararı, mülkiyet sorunları açısından Loizidu kararının "örnek karar" olma durumunu değiştirme potansiyeline de sahip. AİHM, 2001'den bu yana Rumlar tarafından yapılan başvurularla ilgili kararların satır aralarında, adanın kuzeyinde Rumların mülkiyet başvuruları için oluşturulacak bir iç hukuk yolunun Strasbourg açısından kabul edilebilir olacağının sinyalini veriyor. Arestis davasının kabul edilebilirlik kararında da KKTC'deki Tazmin Komisyonu'nun Rumlar için iç hukuk yolu olabileceği ancak bunun için KKTC'de uygulanacak tazmin esaslarının AİHM'ninkine denk olması gerektiği ima edilmişti. 

Ankara'ya uygun 
Mahkemenin son dönemdeki eğiliminde, Kıbrıs'tan gelen mülkiyet davalarının sayısının 1400'e ulaşması ve konunun siyasi boyutu etkili oldu. AİHM, bu davaların altından kalkmakta zorlanıyor. AİHM tarafından alınan karar, Ankara'nın da beklentilerini karşılar nitelikte. Avrupa Konseyi kulislerinde de AİHM tarafından alınan kararın Rumlar açısından ciddi bir "endişe kaynağı" olduğu dile getiriliyor. 


</TEXT>
</DOC>
