<DOC>
<DOCNO> 401638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sondun31.html </URL>
<DATE> 2005/12/08/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Blair, emekli olunca Türkiye'ye yerleşebilir 
</HEADLINE>
<TEXT>

     Eski İstanbul Büyükşehir Belediye Başkanı Ali Müfit Gürtuna, İngiltere Başbakanı Tony Blair'e Doğu-Batı Enstitüsü EastWest Institute tarafından son ''On Yılın Devlet Adamı'' ödülü verilmesi dolayısıyla düzenlenen törende, Blair'i kutladı. 
     Dünyanın önde gelen düşünce kuruluşlarından biri olan ve ABD Başkanı George W. Bush'un onursal başkanlığını yaptığı enstitünün Londra'daki ünlü tarihi belediye sarayı Guildhall'da düzenlenen ödül törenine katılan Gürtuna, Blair'i kutlarken, kendisine Türkiye'nin AB üyeliği sürecinde verdikleri destekten dolayı teşekkür ettiğini, Blair'in de kendisine, ''Türkiye ile ortak bir geleceği paylaşıyoruz'' dediğini aktardı. 
     Gürtuna, ödül töreninden önce düzenlenen kokteyl sırasında sohbet ettiği İngiltere Başbakanı'nın, ailece Türkiye'yi çok sevdiklerini ve emekli olunca Türkiye'ye yerleşmeyi planlayabileceklerini söylediğini de anlattı. 
     Londra'daki ödül törenine Hırvatistan Cumhurbaşkanı Stefan Mesiç, Kosova Başbakanı Bayram Kosumi ve eski Finlandiya Cumhurbaşkanı Martti Ahtisaari gibi ünlü devlet adamlarıyla, Coca Cola grubunun başkanı Donald Rendall'ın da aralarında bulunduğu birçok dünyaca ünlü işadamı katıldı. 
     Törende konuşan Blair, kendisine layık görülen ödülden büyük gurur duyduğunu belirtirken, İslam dünyasına da ılımlı mesajlar verdi. Demokrasi, insan hakları, özgürlükler ve hukukun üstünlüğü gibi ortak değerlerin bütün insanlığın malı olduğunu anlatan Blair, Müslüman ülkelerin demokrasiyi Batı ülkelerinden daha az önemsediklerine dair bir anlayış içinde olmadıklarını belirtti. 
     Blair, terörizmin bütün dünyanın sorunu olduğunu, İngiliz ve Amerikan askerlerinin gerek Afganistan, gerekse Irak'ta halkı gerçek demokrasiye kavuşturmak için savaştıklarını söyledi. 
     
     GÜRTUNA KONFERANSA KATILDI 
     Eski İstanbul Büyükşehir Belediye Başkanı Ali Müfit Gürtuna, Londra'da dün ''Uluslararası Güvenlik ve Terörizm'' konulu bir toplantıya katıldı. 
     Gürtuna, yaptığı açıklamada, Avrupa ülkeleri ve ABD'den yaklaşık 60 devlet adamının katıldığı bu toplantıda küresel tehditlerin ele alındığını, dünyada son yıllarda geçerli kılınmaya çalışılan ''İslam eşittir terörizm'' anlayışının artık ortadan kalktığını ifade etti. 
     Terörizme yönelik bakış açısının değiştiğini, dünyanın artık terörizmin şartlarını hazırtlayan sosyo-politik sorunları tartışmaya başladığını belirten Gürtuna, kültürler arası diyalogun önemine işaret etti. Gürtuna, terörizmin küresel bir sorun olduğunun artık herkesçe kabul edildiğini belirtti. 
     
</TEXT>
</DOC>
