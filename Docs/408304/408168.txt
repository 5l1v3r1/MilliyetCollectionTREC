<DOC>
<DOCNO> 408168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/spor/ykocaomer.html </URL>
<DATE> 2005/12/31/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Spor medyasına 
</HEADLINE>
<TEXT>



Engelli sporculara nasıl davranılması konusunda yalnız ülkemizde değil, Batı'da da zaman zaman da olsa yanlışlıklar, bilgisizlikler ortaya çıkıyor. Özellikle yazılı ve görsel medyada yapılan yanlışlıkları gören IPC Uluslararası Paralimpik Komitesi, tüm dünyadaki spor yazar ve yorumcularına bir süre önce aşağıdaki bülteni gönderiyor. 
Burada, engelli insanlara nasıl davranılacağı açık açık yazılmış. Gönül isterdi ki IPC'nin bu önerilerini, Türkiye'de adından başka hiçbir şeyi olmayan Türkiye Milli Paralimpik Komitesi Türkçeleştirerek medyamıza göndersin. 
Bir engelli insanla karşılaştığınız zaman, onun eli ve kolu olmasa dahi, elinizi uzatarak selam veriniz. Engelli insan size nasıl karşılık vereceğini çok iyi bilecektir. 
Talep olmadan yardım etmeye kalkmayınız. Engelli insan sizin yardımınıza ihtiyaç duyarsa zaten size başvuracaktır. 
Kafanıza göre yardım etmeye kalkmayınız. Engelli insanın sizi yönlendirmesine fırsat veriniz. Örneğin bir tekerlekli sandalyeliyi merdivenden indirip çıkarırken düşürebilirsiniz. Eğer engelli insan size kendisine nasıl yardım edeceğinizi söylemiyorsa , sorunuz. 
Karşınızdaki insanın engelli olması dolayısıyla aşırı dikkati olmaya kalkışmayın. Karşınızdaki bir insandır. Hemen kırılacak bir çiğ yumurta değildir. Diğer insanlarla nasıl konuşuyorsanız, onlarla da öyle konuşunuz. 
Acımanıza gerek yoktur. Karşınızdaki insan, belli bir takım engellere sahiptir. Sizin düşündüğünüz gibi mutsuz veya hasta değildir. 
Kelimeleri dikkatle, vurgulayarak, yüksek sesle bağırıp çağırarak konuşmanıza gerek yoktur. Bedensel engelli olan bir insanın işitme sorunu olmadığını unutmayınız. Ayrıca kelimeleri tane tane seçerek, bir şeyler anlatmaya çalışarak onun bir zeka problemi olduğuna da inandırmaya çalışmayınız. 
Kibarlık yapacağım diye günlük konuşmanızın dışına çıkmayınız. Örneğin bir tekerlekli sandalyede bulunan insana "Nereye gidiyorsun Nereye koşuyorsun " gibi sözleri rahatlıkla kullanın. 
Görme engelli bir insandan ayrılırken "Tekrar görüşmek üzere" demenizin hiçbir sakıncası yoktur. 
İşte böyle. Belki günün birinde ülkemizde Hamit Turhan ve Sedat Hardal'ın dışında engelli sporu ile ilgilenen spor yazarımız çıkarsa, belki yukarıdaki uyarıları dikkate alır. 
Yeni yılda siz sevgili okuyucularıma, sağlık, mutluluk, başarı ve huzur dolu günler dilerim. 



</TEXT>
</DOC>
