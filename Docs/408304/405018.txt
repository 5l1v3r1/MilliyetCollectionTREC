<DOC>
<DOCNO> 405018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/soneko20.html </URL>
<DATE> 2005/12/20/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Koç Yücel Aşkın'a görülen muameleyi tasvip etmek mümkün değil 
</HEADLINE>
<TEXT>

     TÜSİAD YİK Başkanı Mustafa Koç, Van Yüzüncü Yıl Üniversitesi Rektörü Yücel Aşkın'a reva görülen muameleyi ve uzun gözaltı süresini tasvip etmenin mümkün olmadığını söyledi. TÜSİAD Başkanı Ömer Sabancı ise ifade özgürlüğü konusunda engellerin kaldırılmasını istedi 

HiltonSA Oteli'nde bugün yapılan TÜSİAD YİK toplantısında, işadamlarından hükümete, Yücel Aşkın ve Orhan Pamuk davalarıyla ilgili olarak eleştiriler geldi. Toplantının açılış konuşmasını yapan Mustafa Koç, ekonomide cari açığa dikkat çekti. Küreselleşme ve Kıbrıs konularına vurgu yaptı. Ancak Koç'un konuşmasının en dikkat çekici bölümü üniversitelerde eğitim reformu ve Aşkın davasıyla ilgili sözleri oldu. 
     Bugün üniversitelerle ilgili tamamen siyasi önyargı ve tepkiler etrafında şekillenen konuların ön plana çıkarıldığını vurgulayan Koç, ''Üniversite meselesi, gündemimizde, türban konusuyla YÖK etrafında sürdürülen iktidar kavgasıyla yer işgal ediyor. Oysa üniversitelerimiz, ciddi bir eğitim reformuna ihtiyaç duyuyor'' dedi. 
     Mustafa Koç, Van Yüzüncü Yıl Üniversitesi Rektörü Yücel Aşkın'a reva görülen muameleyi ve uzun gözaltı süresini tasvip etmenin mümkün olmadığını da ifade etti. 
     Ortaöğretimde de ciddi bir reform ihtiyacı bulunduğunu, bu alandaki asıl büyük darboğazın meslek liselerinde olduğunu söyleyen Koç, ''Bu konuda başarılı olmuş bütün ülkelerde meslek liseleri, doğrudan mesleğe yönlendirirken biz de meslek liselerinin üniversiteye geçiş basamağı olarak kullanılabilmesi için kavgalar edilmektedir'' diye konuştu. 
     İşsizlik, gelir dağılımı dengesizliği ve bölgesel gelişme eşitsizliği gibi sorunların çözülebilmesi için bu alanlara özel politikalar üretmenin yanı sıra pastanın da büyütülmesi gerektiğine işaret eden Koç, ''ekonomik ve siyasi istikrarın korunması, ilişkilerin iyi yönetilmesi, yatırım ve rekabet gücümüzün artmasının sağlanması ve AB sürecinin kararlılıkla sürdürülmesi gerekiyor. İş dünyası olarak bu süreçte üzerimize düşenden fazlasını yapmaya hazırız'' diyerek sözlerini tamamladı. 
     

     
</TEXT>
</DOC>
