<DOC>
<DOCNO> 405788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sontur25.html </URL>
<DATE> 2005/12/22/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
İlhan Cavcav hakkında bir suç duyurusu daha 
</HEADLINE>
<TEXT>

     Fenerbahçeli Hukukçular ve Başkent Fenerbahçeliler dernekleri, Fenerbahçe Kulübü’ne ilişkin açıklamaları nedeniyle Gençlerbirliği Kulübü Başkanı İlhan Cavcav hakkında suç duyurusunda bulundu. 
     Derneklerin bazı üyeleri bugün öğle saatlerinde Ankara Adliye Sarayı’na gelerek, suç duyurusu dilekçelerini Basın Savcılığı’na verdiler. 
     Dilekçelerde, Cavcav’ın 19 Aralık Pazartesi günü yaptığı basın açıklamasında, "Fenerbahçe yönetimini, PKK gibi Türkiye’de hükümet kurmak isteyen, cumhuriyet içinde cumhuriyet kurmak isteyen bir örgüte benzetiyorum" şeklinde ifadeler kullandığı belirtildi. 
     Cavcav’ın sözlerinin basında geniş yer bulduğu ve infial yarattığı savunulan dilekçelerde, Cavcav’ın Fenerbahçe Kulübü’nü "terörist" olarak tanımladığı iddia edildi. 
     Dilekçelerde, Cavcav hakkında Türk Ceza Kanunu’nun TCK "halkı kin ve düşmanlığa tahrik" ve Spor Müsabakalarında Şiddet ve Düzensizliğin Önlenmesine Dair Kanun’un "para ve müsabakalardan belirli süreyle men edilme" cezasını düzenleyen maddeleri uyarınca yasal işlem yapılması talep edildi. 
     
</TEXT>
</DOC>
