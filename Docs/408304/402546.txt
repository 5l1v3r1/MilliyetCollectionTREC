<DOC>
<DOCNO> 402546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/son/sontur02.html </URL>
<DATE> 2005/12/11/ </DATE>
<TIME> 07.35 </TIME>
<AUTHOR>  </AUTHOR>
<HEADLINE>
Kömür yüklü gemide çıkan yangın sürüyor 
</HEADLINE>
<TEXT>

     İzmir’in Aliağa İlçesi Nemrut Limanı yakınlarında kömür yüklü gemide çıkan yangını söndürme çalışmaları devam ediyor. Gemi kıyıya çekilmeye çalışılıyor. 
     Aliağa Kaymakamı Emir Osman Bulgurlu, yangını söndürme çalışmalarının 3 gemiyle sürdürüldüğünü bildirdi. 
     Kıyı Emniyeti ve Gemi Kurtarma İşletmeleri Genel Müdürlüğü yetkililerinin gemiye ulaşmaya çalıştığını belirten Bulgurlu, şunları kaydetti 
     "Romen kaptan yönetimindeki RM-Veraimy adlı geminin bulunduğu yer oldukça derin. Batmamasının yolları aranıyor. Sahile en az 20 metre kadar yanaştırılması ve su boşaltma çalışması yapılması gerekiyor. 
     Gemide 20 mürettebat bulunuyor. Söndürme çalışmalarına onlar da yardımcı oluyorlar. Şu ana kadar herhangi bir yaralanma ve can kaybı söz konusu değil." 
     
</TEXT>
</DOC>
