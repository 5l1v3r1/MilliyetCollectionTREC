<DOC>
<DOCNO> 402357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/son/sontur05.html </URL>
<DATE> 2005/12/10/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Hacca 4 bin aşçı kasap ve 2 bin vasıfsız işçi götürülecek... 
</HEADLINE>
<TEXT>

     Diyanet İşleri Başkanlığı, 2006 yılı hac mevsiminde Suudi Arabistan’a götürelecek kasap ve aşçı niteliğine sahip kişiler ile çeşitli alanlarda çalıştırılacak vasıfsız işçiler ve bu işçileri götürecek firmalarda aranacak koşulları belirledi. 
     Diyanet’in, Bakanlıklararası Hac ve Umre Kurulu Kararının Uygulanmasına Dair Tebliğ’i Resmi Gazete’de yayımlandı. Bu hac mevsiminde geçici işçi vizesi alarak Suudi Arabistan’a götürülecek işçiler kara ve hava yolundan götürülecek. İşçiler için yaş aralığı 22-50 olarak belirlendi. Daha önce Türkiye İş Kurumu kanalıyla Arabistan’a götürülerek orada çalıştırılan kasap ve aşçıların yaş sınırı ise 55 olacak. Herhangi bir kamu kuruluşunda çalışmaması gereken bu işçilerin mesleklerinde en az bir yıl sigortalı olarak çalışmış olması gerekiyor. 
     Tebliğ kapsamında Suidi Arabistan’a en fazla 6 bin kişinin çıkışına izin verilecek. Bu sayının 2 bin kişisi çeşitli alanlarda çalıştırılacak vasıfsız işçiler için kullanılacak. Geri kalanlar ise aşçı ve kasaplara ayrılacak. 
     Götürülecek işçi başına İş Kurumu’nca belirlenecek belirlenecek koşullar çerçevesinde işçi ücreti karşılığı olmamak koşuluyla Türkiye İş Kurumu’na 250 dolarlık teminat mektubu verilecek. Firmaların bu kişilerin ücretlerini eksiksiz olarak yatırması ve bu konuda yurda dönen işçilerin şikayetlerinin olmaması durumunda, dönüşten itibaren iki ay içerisinde bu para firmalara iade edilecek. Vergi borçları olmadığını vergi dairesinden alacakları belgelerle kanıtlayan firmalar, götürecekleri her işçiye 10 bin YTL’lik ferdi veya toplu kaza ve ölüm sigortası yaptıracak. 
     Götürülecek her işçiye menenjit aşısı yaptırılacak. 
     Firmaların istemesi halinde bu şekilde götürelecek her 50 işçi için bir idareci personel veya tercüman görevlendirebilecek. Ayrıca, boş olarak Arabistan’a götürelecek otobüslerin bakım ve onarımı için de her 100 otobüse en fazla 5 teknik eleman da götürülebilecek. 
     İşçilere hudut kapılarında Türkiye İşçi Kurumu tarafından hazırlanacak Geçici İşçi Kimlik kartı verilecek. 

ANKA 
     
</TEXT>
</DOC>
