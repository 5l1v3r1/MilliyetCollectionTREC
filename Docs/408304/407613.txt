<DOC>
<DOCNO> 407613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/soneko17.html </URL>
<DATE> 2005/12/29/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Ankara'da vergi alarmı... Yılbaşı öncesi geniş çaplı denetim yapılıyor 
</HEADLINE>
<TEXT>

     Ankara Vergi Dairesi Başkanlığı, yılbaşı öncesi geniş kapsamlı bir vergi denetimi başlattı. 
     Ankara Vergi Dairesi Başkanı Cemal Boyalı, yaptığı açıklamada, mükelleflerin vergi kanunlarına gönüllü uyumunu sağlayarak, onları bilgilendirmeye dönük çalışmalar ile mal hareketlerini izleyerek vergi kayıp ve kaçağını önlemeyi amaçlayan vergi denetimlerinde bulunduklarını belirtti. 
     Bu çalışmalar kapsamında, Denetim Grup Müdürlüğü koordinatörlüğünde yılbaşı ekipleri oluşturulduğunu kaydeden Boyalı, bu ekiplerin yılbaşı denetimi yaptıklarını ifade etti. 
     Boyalı, bu çerçevede hediyelik eşya ve eşantiyon alım-satımı ile uğraşanlar, lokanta, kafe, pastane, hazır yiyecek satan işletmeler, giyim eşyası alım-satımında bulunanlar, şehirlerarası yolcu taşıması yapan, otobüs bileti satan ve aracılık yapanlar ile güzellik salonları, bay-bayan berber salonları ve yılbaşı turları düzenleyenlerin gözetim alına alındığını bildirdi. 
     
     EĞLENCE YERLERİNE GİDENLER DE TAKİPTE 
     Denetimlerin özellikle Ulus ve Kızılay bölgeleri ile alışveriş merkezlerinde ve çarşılarda yoğunlaştığını kaydeden Boyalı, yılbaşı gecesine ilişkin denetimler hakkında da şu açıklamada bulundu 
     ''Yılbaşı gecesinde de, Denetim Grup Müdürümüz başkanlığında 22 vergi denetmeni, 62 vergi denetmen yardımcısı, 78 gelir uzman yardımcısı ve 93 özel yoklama yetki belgeli memur olmak üzere toplam 256 personelimiz, gece 21.00 ile sabah 07.00 arasında 10 saat süre ile yılbaşı gecesi açık olan işletmelerde gazino, bar, pavyon, gece kulüpleri, içkili lokantalar, oteller v.b arasızlık denetim ve hasılat tespit çalışması yapacak. 
     Bu gece yapılan çalışmalarda, özellikle ve öncelikle lüks işletmelerden faydalanan kişiler izlenerek, bilgi toplanacak. 2006 yılında bu şahısların yaptıkları harcamalar ile 2005 yılına ilişkin vergi beyanları arasında uyum olup olmadığı dikkate alınacak, gerekirse haklarında vergi incelemesi yapılacak.'' 
     
</TEXT>
</DOC>
