<DOC>
<DOCNO> 405711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sonsiy01.html </URL>
<DATE> 2005/12/22/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
2006 bütçesi, TBMM Genel Kurulu'nda görüşülmeye devam ediliyor... 
</HEADLINE>
<TEXT>

     TBMM Genel Kurulu'nda, Sanayi ve Ticaret Bakanlığı ile Çevre ve Orman Bakanlığı'nın 2006 bütçeleri kabul edildi. 
     Milletvekillerinin soru ve eleştirilerini yanıtlayan Çevre ve Orman Bakanı Osman Pepe, geçici orman işçilerinin çalışma sürelerini 2005'te 5 aya çıkardıklarını söyledi. Pepe, ''Böylece, bu işçilerimiz ve aileleri, gerekli olan 120 iş gününü doldurarak, tedavi hizmetlerinden yararlanıyorlar'' dedi. 
     Pepe, AK Parti iktidarı döneminde orman arazilerinde yapılaşma olmadığını da ifade etti. 
     Sanayi ve Ticaret Bakanı Ali Coşkun ise soruları yanıtlarken, rekabet gücünü artırmaya yönelik projeleri bulunduğunu söyledi. 
     Malatya Şeker Fabrikası'nın kapatılmasının söz konusu olmadığını kaydeden Coşkun, kota fazlası pancarı 22 bin 500 liradan aldıklarını belirtti. 
     Daha sonra, Genel Kurul'da Sanayi ve Ticaret Bakanlığı ile Çevre ve Orman Bakanlığı, Rekabet Kurumu, Milli Prodüktivite Merkezi, Küçük ve Orta Ölçekli Sanayii Geliştirme ve Destekleme İdaresi Başkanlığı, Türk Akreditasyon Kurumu, Türk Standartları Enstitüsü Başkanlığı, Türk Patent Enstitüsü Başkanlığı, Orman Genel Müdürlüğü, Devlet Meteoroloji İşleri Genel Müdürlüğü ve Özel Çevre Koruma Kurumu Başkanlığı'nın bütçeleri kabul edildi. 
     TBMM Başkanvekili İsmail Alptekin, bütçelerin kabulünün ardından, Genel Kurul'u yarın saat 11.00'de toplanmak üzere kapattı. 
     
</TEXT>
</DOC>
