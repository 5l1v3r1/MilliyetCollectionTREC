<DOC>
<DOCNO> 400141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/guncel/gun03.html </URL>
<DATE> 2005/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani'den güvence 
</HEADLINE>
<TEXT>


Ankara'nın, PKK bağlantılı iki partinin 30 Ocak'ta yapılacak seçimlere katılmaması için yaptığı uyarıdan sonra devlet başkanı Talabani, "Seçimlere katılmaları önlenecek" garantisi verdi 

UTKU ÇAKIRÖZER Ankara 

Irak'ta 2005'in başında yapılan seçimlere katılan PKK bağlantılı Kürdistan Demokratik Çözüm Partisi ve Irak Demokratik Yeniden Yapılanma Partisi'nin 15 Aralık'taki yeni genel seçimlere katılmaması için Türkiye'nin Washington ve Bağdat yönetimlerine uyarıda bulunduğu öğrenildi. Irak Cumhurbaşkanı Celal Talabani'nin de bunun üzerine Ankara'ya "bu partilerin seçime katılması önlenecek" garantisi verdiği bildirildi. 
Edinilen bilgilere göre, PKK bağlantılı iki partinin, 30 Ocak seçimlerinin ardından 225 partinin katılacağı 15 Aralık seçimlerine katılmak için yaptıkları başvuru kabul edildi. Bunun üzerine Bağdat'ta Irak yönetimi, Ankara ve Washington'da da ABD yönetimi nezdinde girişimde bulunan Dışişleri Bakanlığı, bu iki partinin seçime sokulmaması uyarısında bulundu Türkiye'nin girişimleri üzerine Talabani, Ankara'ya "PKK bağlantılı partilerin seçime katılmalarına izin verilmeyecek" sözünü verdi. 

Biri çıkarıldı 
Ankara'nın ABD tarafından da desteklenen girişimleri sonucunda PKK destekçisi iki partiden birinin oy pusulasına girmesi engellendi. Dışişleri Bakanlığı'nın diğer partinin de seçimlere katılımının engellenmesi için üst düzeyde yoğun girişimlerde bulunduğu öğrenildi. 
ABD Dışişleri Bakanı Condoleezza Rice'ın Irak Koordinatör Yardımcısı Robert Deutch da dün Dışişleri Bakanlığı Müsteşarı Ali Tuygan ile yaptığı görüşmenin ardından, "Irak seçimleri bağımsız bir seçim komisyonunca idare ediliyor. Terörist milisler ya da şiddeti teşvik eden gruplarla ilgisi olan hiçbir bir aday ya da parti seçimlere katılamaz. Seçim komisyonu da bu kuralı uygulamakla yükümlüdür" dedi. 

Irak politikasına övgü 
Türkiye'nin Irak politikasını da öven Deutch, "Irak'ta demokratik, çoğulcu ve federal bir yapıya ulaşılması konusunda gelişmeleri Türkiye destekliyor. Üretken katkıları var ve biz bunları olumlu katkı olarak görüyoruz" diye konuştu. 
Deutsch, Türkiye'nin hassas olduğu Kerkük'ün geleceği konusunda da Irak anayasasında belirtilen referandum sürecinin işleyeceğini belirtti. 



</TEXT>
</DOC>
