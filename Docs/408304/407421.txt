<DOC>
<DOCNO> 407421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sontur28.html </URL>
<DATE> 2005/12/28/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Vural Savaş ifade verdi... 
</HEADLINE>
<TEXT>

     Onursal Yargıtay Cumhuriyet Başsavcısı Vural Savaş, bir makalesinde hakaret ettiği iddiasıyla Fethullah Gülen’in avukatlarının suç duyurusu üzerine başlatılan soruşturma kapsamında Ankara Cumhuriyet Başsavcılığı’nda ifade verdi. 
     Savaş, İstanbul Cumhuriyet Başsavcılığı’nın başlattığı soruşturma kapsamında talimat yoluyla Ankara Basın Savcısı Hamza Uçar’a ifade verdikten sonra gazetecilere açıklama yaptı. 
     Aydınlık dergisinde yazdığı bir makalesinde, Milli Çözüm Dergisi’nde Fethullah Gülen ile ilgili çıkan bir araştırmaya yer verdiğini belirten Savaş, makale nedeniyle Gülen’in avukatlarının suç duyurusunda bulunduklarını ve bu nedenle ifade verdiğini anlattı. 
     Savaş, araştırmada Gülen’in, spekülatör George Soros ve CIA ile işbirliği yaptığının öne sürüldüğünü, kendisinin de bunu "Fettullah Gülen, Soros’la İşbirliği mi Yapıyor " başlığıyla makalesine taşıdığını söyledi. 
     Savcıya verdiği ifadede kendisinin de Gülen hakkında ciddi iddialarda bulunduğunu belirten Savaş, "Cumhuriyetin altını oyanlarla sonuna kadar mücadeleye devam edeceğim" dedi. 
     Bu tür konularda ifade vermenin kendisi için bir şeref olduğunu kaydeden Savaş, "Zamanında Atatürk ve diğer büyük şahsiyetler bu tür soruşturmalara maruz kalmıştır. Bu büyük bir şereftir" diye konuştu. 
     Soros ile ilişkisi bulunduğunu ileri sürdüğü kişiler hakkında yaklaşık 1 yıldır makaleler yazdığını belirten Savaş, makalelerinden rahatsız olan kişilerin Başbakan Recep Tayyip Erdoğan ve Adalet Bakanı Cemil Çiçek’e telkinlerde bulunduklarını ileri sürdü. 
     Savaş hakkında yeni Türk Ceza Kanunu’nun 125. maddesinde düzenlenen "basın yoluyla hakaret" suçlamasıyla soruşturma açıldığı öğrenildi. 
     
</TEXT>
</DOC>
