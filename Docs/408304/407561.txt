<DOC>
<DOCNO> 407561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sondun09.html </URL>
<DATE> 2005/12/29/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Rumlardan KKTC’de Ortodoks nikahına izin 
</HEADLINE>
<TEXT>

     Oshan SABIRLI DHA 

      RUM Kilisesi, KKTC’nin Güzelyurt kentinde bulunan Ay. Mamas Kilisesi’nde Rum Ortodoks adetlerine göre dini nikah yapılmasına izin verdi. Sözde Güzelyurt Metropoliti Neofitu, dini nikahın yapılabileceği izni verdiği açıkladı. İzin belgesi, 32 yıl sonra ilk kez Güzelyurt’ta Rumlara evlenme cüzdanı verilmesi anlamına geliyor. KKTC makamlarının bu nikaha izin verip vermeyeceği ise bilinmiyor. 
     
     KKTC’DE YAŞIYORLAR, KKTC’DE NİKAH İSTEDİLER 
     KKTC’de ikamet etmekte olan Ukraynalı bir kadın ile bir İspanyol damat adayının Ortodoks adetlerine uygun olarak evlenmek istemesi ve Rum Ortodoks Kilisesi’ne başvurması üzerine Rum Kilisesi, nikahın Ay. Mamas Kilisesi’nde yapılabileceğine karar verdi. 
     Damat adayı İspanyolun, Kıbrıslı Türk akrabası olduğu için KKTC’de ikamet ettiği, Ukraynalı gelin adayıyla da Kuzey Kıbrıs’ta tanıştığı ve gelinin ısrarları doğrultusunda Ortodoks adetleriyle evlenilmesine karar verildiği belirtildi. Ocak ayı içinde yapılması planlanan törende nikah, Papaz Kostis Kiriakidis tarafından kıyılacak. 
     
     DAHA ÖNCE DE AYİN YAPILMIŞTI 
     Güzelyurt kentindeki Ay. Mamas Kilisesi’nde Rumlar geçen yıl eylül ayında 2 gün süren bir ayin yapmıştı. Ay. Mamas Kilisesi’nde ilk kez 2004 yılında gerçekleşen ayine Güney Kıbrıs’tan yüzlerce Rum katılmıştı. KKTC hükümetinin karşılıklı iyi niyet çerçevesinde verdiği özel izinle gerçekleştirilen bu ayinin yanı sıra Karpaz’da da Rumların ayin yapmasına izin veriliyor. Bugüne kadar Karpaz’da bazı Rumların Ortodoks adetlerine göre nikah yaptığı da kaydedildi. 
     
</TEXT>
</DOC>
