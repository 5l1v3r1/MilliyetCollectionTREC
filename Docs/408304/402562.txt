<DOC>
<DOCNO> 402562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/son/sontur18.html </URL>
<DATE> 2005/12/11/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
KAMU-SEN'e göre asgari geçim sınırı 1893 YTL 
</HEADLINE>
<TEXT>

     Türkiye Kamu-Sen'e göre, geçen ay dört kişilik ailenin asgari geçim haddi 1893 YTL 84 YKr olarak gerçekleşti. 
     Türkiye Kamu-Sen'den yapılan yazılı açıklamada, Ekim 2005'te 1868 YTL 67 YKr olan 4 kişilik ailenin asgari geçim haddi, bir ayda yüzde 1.35 oranında artarak, geçen ay 1893 YTL 84 YKr'ye yükseldi. 
     Konfederasyona göre, çalışan tek kişinin açlık sınırı da aynı dönemde yüzde 0.99 oranında artarak, 720 YTL 6 YKr'den 727 YTL 17 YKr'ye çıktı. 
     Açıklamada, Kasım 2005 itibarıyla ortalama 754 YTL 86 YKr maaş alan bir memurun ailesi için yaptığı gıda harcamasının, maaşının yüzde 54.39'unu, konut giderinin ise yüzde 37.23'ünü oluşturduğu ifade edilerek, ''Buna göre, bir memur, ortalama maaşının yüzde 91.62'sini yalnızca gıda ve barınma harcamalarına ayırmak zorunda kalmıştır. Diğer ihtiyaçları için ise maaşının yüzde 8.38'i ile yetinmiştir. Bu memur ailesinin ulaşım, sağlık, eğitim, haberleşme, giyim gibi diğer zorunlu ihtiyaçlarını karşılaması için, maaşından geriye 63 YTL 25 YKR kalmıştır'' denildi. 
     Araştırmada, Türkiye'de ortalama memur maaşının tamamıyla 72 kilo koyun eti ya da 64 kilo dana eti, Lüksembourg'da ise 231 kilo koyun eti ya da 205 kilo dana eti alınabildiği ileri sürülerek, ''Türkiye'de ortalama maaş alan memurun alım gücü, AB'dekinin üçte biri'' denildi. 
     Araştırmada, halen 350 YTL 15 YKr olan asgari ücret ile sadece 34 kilo koyun eti alınabilirken, AB'deki bir asgari ücretlinin Türkiye'dekinin neredeyse 3 katı miktarda et alabildiği savunuldu. 
     
</TEXT>
</DOC>
