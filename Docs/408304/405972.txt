<DOC>
<DOCNO> 405972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/soneko11.html </URL>
<DATE> 2005/12/23/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
ÖTV'deki hukuki boşluk dolduruldu... 
</HEADLINE>
<TEXT>

     Bakanlar Kurulu, lüks tüketim mallarındaki özel tüketim vergisi oranları ile alkollü içkilerdeki maktu tutarlarla ilgili hukuki boşluğu doldurdu. 
     Bugünkü Resmi Gazete'de lüks tüketim mallarına uygulanan özel tüketim vergisi oranları ile alkollü içkilerdeki maktu özel tüketim vergisine ilişkin, iki ayrı Kararname yayımlandı. 
     Söz konusu kararnamelerde, lüks tüketim mallarının yer aldığı 4 sayılı liste ile alkollü içkilerdeki maktu tutarların yer aldığı 3 sayılı listede herhangi bir değişiklik yapılmadı. 
     Gelir İdaresi Başkanlığı yetkilileri, Tüketiciyi Koruma Derneği'nin başvurusu üzerine Danıştay 7. Dairesinin bir süre önce lüks tüketim mallarına uygulanan özel tüketim vergisi oranlarını arttıran Bakanlar Kurulu Kararı ile alkollü içkilerdeki maktu tutarlara ilişkin Kararname için yürütmeyi durdurma kararı verdiğini hatırlattılar. 
     Yetkililer, Danıştay'ın ''vergiler ancak kanunla konulup, kanunla kaldırılır'' şeklindeki Anayasa hükmünü gerekçe göstererek, Bakanlar Kurulu'nun bu ürünlerde ÖTV artışı yapamayacağını belirtirken, söz konusu Kararnameler için yürütmeyi durdurma kararı verdiğine dikkati çektiler. 
     Gelir İdaresi yetkilileri, bugün yayımlanan Kararnameler ile Danıştay'ın yürütmeyi durdurma kararı sonrası oluşan boşluğun doldurulduğunu ifade ettiler. 
     Yetkililer, Meclis'te görüşülecek ilk Vergi Kanunu'nda yasal bir düzenlemeye de gidileceğini ve lüks tüketim mallarındaki oranlar ile alkollü içkilerdeki maktu tutarların mevcut haliyle Kanuna konulacağını bildirdiler. 
     
</TEXT>
</DOC>
