<DOC>
<DOCNO> 404250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sondun14.html </URL>
<DATE> 2005/12/17/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Mostar Köprüsü, resmen dünya mirası listesinde... 
</HEADLINE>
<TEXT>

     Bosna'daki Osmanlı eseri Mostar Köprüsü'nün, BM Bilim, Kültür ve Eğitim Örgütü UNESCO tarafından dünya mirası listesine alınması bugün resmileşiyor. 
     UNESCO'nun Dünya Mirası Komisyonu, Bosna-Hersekli diplomatların başvurusuyla tarihi Mostar Köprüsü'nün dünyada koruma altındaki tarihi eserler listesine alınmasına Temmuz ayında karar vermişti. 
     Köprünün dünya mirasına alınmasıyla ilgili olarak Mostar'da düzenlenecek resmi törene, Bosna-Hersek üçlü başkanlık konseyi üyeleriyle UNESCO temsilcileri katılacak. Törende, köprünün dünya mirasına alındığına ilişkin resmi belge verilecek. 
     Dünya Mirası Komisyonu, doğal ve kültürel alanların korunmasına ilişkin 1972 BM Konvansiyonu'nun yürütmesinden sorumlu. Mostar Köprüsü'nün eklenmesiyle dünya mirası yerlerin sayısı 812'ye yükseldi. 137 farklı ülkede bulunan bu sit alanlarından 628'i kültürel, 160'ı doğal ve 24'ü karma özellik taşıyor. 
     Bosna savaşı sırasında, 1993'te Hırvatlar tarafından bombalanarak yıkılan tarihi Mostar Köprüsü, geçen yıl düzenlenen törenle tekrar açılmıştı. Mostar Köprüsü, Bosna savaşı sırasında, 9 Kasım 1993'te Hırvatların attığı bir havan topu mermisiyle yıkılmıştı. 
     Köprü ve köprünün bulunduğu kompleksin yeniden inşası için, UNESCO tarafından başlatılan proje, Dünya Bankası, Avrupa Bankası ve başta Türkiye olmak üzere İtalya, Hollanda, Hırvatistan gibi ülkelerin bağışlarıyla yürütülmüştü. 
     Toplam maliyetinin 20 milyon dolar olduğu belirtilen proje için, Türkiye 1 milyon dolar bağışta bulunmuştu. 
     
</TEXT>
</DOC>
