<DOC>
<DOCNO> 408015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sonspo12.html </URL>
<DATE> 2005/12/30/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Beşiktaşlı Ramazan'dan eski antrenörüne jest 
</HEADLINE>
<TEXT>

     Beşiktaş'ın 24 yaşındaki kalecisi Ramazan Kurşunlu, yetişmesinde büyük emek harcayan eski antrenörü Erol Çamkıran'a jest yaparak, ticari plakasıyla birlikte öğrenci servis aracı hediye etti. 
     Altay'da henüz 14 yaşındayken birlikte çalışmaya başladığı Çamkıran'ı babası gibi gördüğünü anlatan Ramazan, kalecilikte yükselerek, Beşiktaş'a transfer olmasını da hocasına borçlu olduğunu belirtti. 
     İbrahim Akın, Çağdaş Atan, Necati Ateş, Sinan Kaloğlu gibi Altay'da yetişen diğer yıldız oyunculara da Çamkıran'ın emek verdiğini söyleyen Ramazan, ''Hocam için ne yapsam azdır. Artık onu bir baba gibi görüyorum. Harcadığı onca emek ve zamana karşılık, benimki küçük bir jest'' dedi. 
     Beşiktaş'ta Del Bosque döneminde sürekli kaleyi koruduğunu ancak Rıza Çalımbay'ın gelmesiyle yedek kaldığını belirten Ramazan, şöyle konuştu 
     ''Maalesef geçen sezon iyi oynadığım bir Malatyaspor maçından sonra beni tebrik eden Rıza Hocam, sonraki hafta kadroya dahi almadı. Del Bosque, İspanya basınına 'Beşiktaş'tan ayrılınca Ramazan ve İbrahim Akın'ın yedek kalmasına üzüldüm' demiş. Kendisiyle hala görüşüyoruz. Yeni teknik direktörümüz Tigana da 'Kendini göster formayı al' anlayışına sahip. Bugüne kadar yaptığım gibi yılmadan çalışarak, yeniden Beşiktaş'ın kalesine geçeceğim ve uzun yıllar kaleyi koruyacağım. Milli takımın kalesinde 10 yıldır Beşiktaş'tan bir kaleci oynamamış. Ben bunu başarmak istiyorum.'' 
     
     ''RIZA ÇALIMBAY GÖREMEDİ'' 
     Erol Çamkıran ise eski öğrencisi Ramazan'ın jestinin kendisi için büyük bir sürpriz olduğunu belirterek, şöyle konuştu 
     ''Bir gün kapımın zilini çalıp, aracın anahtarını balkona fırlattı. Çok duygulandım. Ramazan, kalecilik yeteneklerinin yanında son derece karakterli ve geçmişini unutmayan bir sporcu. Lucescu ve Del Bosque gibi dünyanın sayılı teknik adamları, Ramazan'daki yeteneği fark etti. Ancak maalesef Türk teknik direktör Rıza Çalımbay bunu göremedi. Sonra 'kaleci yetişmiyor' diye ağlıyoruz. Ramazan, Türk Futbolu'na yine damgasını vuracak ve uzun yıllar Milli takımın kalesini de koruyacak.'' Kocaelispor'da oynayan genç kaleci Bulut'u da kendisinin yetiştirdiğini belirten Çamkıran, yıllarca üst düzey teknik adamların yardımcılığını yaptığını, artık Türk Futbolu'na teknik direktör olarak hizmet etmek istediğini kaydetti. 
     
</TEXT>
</DOC>
