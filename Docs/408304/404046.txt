<DOC>
<DOCNO> 404046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sonsiy22.html </URL>
<DATE> 2005/12/16/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Türkiye'den Rum yönetimine veto 
</HEADLINE>
<TEXT>

     Türkiye’nin, Kıbrıs Rum Yönetimi’nin uluslararası Wassenaar Düzenlemeleri’ne katılmasını veto ettiği ortaya çıktı. 
     ABHaber’e göre, Ankara, Kıbrıs Rum Yönetimi’nin uluslararası Wassenaar Düzenlemeleri’ne katılmasını 13-14 Aralık’ta Viyana’da yapılan toplantıda veto etti. 
     Ankara’nın vetosunun, AB dışişleri bakanlarının Pazartesi günü onayladıkları ve Türkiye’nin üyelik için yol haritası niteliğindeki Katılım Ortaklığı Belgesi’nde KOB , Kıbrıs paragraflarını sertleştirmesinden yalnızca bir gün sonraya denk gelmesi dikkat çekti. 
     AB dışişleri bakanlarının onayladığı KOB metninde, Türkiye’nin Kıbrıs Rum yönetimi ile ilişkilerini normalleştirme yönünde "bir an önce" ve "somut adımlar" atması istendi. Dışişleri bakanları ayrıca, Türkiye’den Rum yönetimini "Wasennaar gibi uluslararası örgütler ve düzenlemelere katılımını engellememesi" talebinde bulundular. Her iki talep de, AB’nin Türkiye’den "kısa dönemde" gerçekleştirmesini istediği talepler arasında yer aldı. 
     Viyana’da 13-14 Aralık tarihlerinde gerçekleştirilen Wassenaar’ın yıllık toplantısında, Türkiye, Kıbrıs Rum yönetiminin Kıbrıs adasının tümünü temsil etme iddiasına karşı çıktı. Üyeler arasında uzlaşma sağlanamadığı için Rum yönetiminin üyeliğinin ele alınması 2006’ya ertelendi. 
     ABHaber’in sorularını yanıtlayan Türk diplomatik kaynaklar da, AB’nin 3 Ekim’de yayımlanan ortak Başkanlık açıklamasını anımsatarak, Ankara’nın Rum yönetimini Wassenaar’a kabul etmeme kararının Türkiye’nin yükümlülüklerine aykırı olmadığını kaydettiler. 
     Ancak AB dışışleri bakanları, pazartesi günü onayladıkları KOB metninde yaptıkları değişiklikle, Başkanlık açıklamasına yapılan referansı ana metninden çıkardılar. 
     Türk Dışişleri kaynakları ise, Başkanlık açıklamasının hala geçerli olduğunu, ve bunun 3 Ekim sonrasında AB müktesebatına girdiğini kaydettiler. 
     AB, 3 Ekim tarihli ortak Başkanlık açıklamasında Türkiye’ye Rum yönetiminin üyeliğini engellememe konusunda yapılan çağrının, uluslararası kuruluşlar ve düzenlemelerin kendi iç karar mekanizmalarını baştan bağlayamayacağını ifade etmişti. 
     1995 yılında kurulan ve Türkiye’nin 38 ülke ile 
     birlikte katılımcı olduğu Wassenaar Düzenlemeleri, konvansiyonel silah yapımında kullanılabilecek hassas nitelikteki parçaların uluslararası alanda alım-satımının kontrol altına alınmasını içeriyor. 
     
</TEXT>
</DOC>
