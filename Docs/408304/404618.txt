<DOC>
<DOCNO> 404618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/yasam/axyas02.html </URL>
<DATE> 2005/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Okullara bir gün kar tatili 
</HEADLINE>
<TEXT>


Önceki gece Trakya bölgesinde başlayan ve dün gece yarısından itibaren İstanbul'u etkileyen kar yağışı nedeniyle okullar bir gün tatil edildi 

DOĞAN HABER AJANSI 

Trakya'dan gelen yoğun kar yağışı dün akşam saatlerinden itibaren İstanbul'da da etkisini gösterince okullar bir gün süreyle tatil edildi. Koç, Fatih ve Beykent üniversitelerinde de eğitime bir gün ara verildi. 
İstanbul Büyükşehir Belediyesi, kar yağışına karşı önlemler aldı. Büyükşehir Belediyesi'nden yapılan açıklamada, Yol Bakım ve Onarım Müdürlüğü'nün 2 vardiya halindeki bin personeliyle hazır olduğu, ana arter acil ulaşım yollarında, tedbir amacıyla tuz serpme ve kar küreme araçlarının hazır bekletildiği kaydedildi. Devlet Meteoroloji İşleri Genel Müdürlüğü, İstanbul'da dün gece başlayan kar yağışının bugün kuzey ve doğu kesimlerde aralıklarla süreceğini bildirdi. Yüksek kesimlerde buzlanma beklendiği belirtilirken, ilgililer ve vatandaşların tedbirli olmaları istendi. 
Edirne kent merkezinde kar kalınlığı sabah 20 santime ulaşırken, özellikle köy yollarında ulaşım zaman zaman aksadı. Hava şartları nedeniyle bugün Edirne, Tekirdağ ve Kırklareli'nde okullar tatil edildi. Kapıkule Gümrüğü'nden giriş yapan bir TIR'ın, kar yağışı nedeniyle TREDAŞ'a ait elektrik direğine çarpması sonucu Kapıkule yol güzerg hı 3 saat ulaşıma kapalı kaldı. TIR sürücüsü Yüksel Çerdik'in ehliyetine 6 ay süreyle el konulduğu belirlendi.Kırklareli'nde kar kalınlığı kent içinde 5, yüksek kesimlerde 10 santimetre ölçüldü. Demirköy ilçesinde 15 köy yolu kapandı. Günün en yüksek sıcaklığının 0 derece olduğu Kırklareli'nde kar yağışı bugün de etkili olacak.Lodos Kuzey Ege'de deniz ulaşımını aksattı. Çanakkale'de, Gökçeada ve Bozcaada arabalı vapur seferleri iptal edildi. 




</TEXT>
</DOC>
