<DOC>
<DOCNO> 408158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/spor/spo01.html </URL>
<DATE> 2005/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Transfer reçetesi 
</HEADLINE>
<TEXT>


Beşiktaş Teknik Direktörü Jean Tigana, gidenlerin yerini sadece gençlerin dolduramayacağını söyledi, "Değişime karşı değilim ama bu yavaş olmalı. Tamamen gençleşme riskleri de beraberinde getirir" dedi 


Ara transferde bir dizi değişime gidecek olan Beşiktaş'ın Teknik Direktörü Jean Tigana, yönetime transfer politikasını açıkladı. 
Takım içindeki yerli futbolcuların hepsinin Türkiye standartlarının altında olmadığına işaret eden Fransız çalıştırıcı, "Takımı gençleştirmek doğru. Ancak bu değişimin yavaş yavaş olması şart. İkinci yarıya sadece gençlerle çıkaramam" dedi. 
Gidecek her oyuncunun yerinin doldurulmasının şart olduğunu da savunan Tigana, şöyle konuştu "İdeal takım, 26 oyuncudan oluşur. Hele hele yarışmacı bir takımsanız, bu rakamın altına inemezsiniz. Şu anda elimde bu sayı mevcut. Sakatlıklar ve cezalar nedeniyle, zaman zaman bırakın 18 kişiyi, 11 futbolcu çıkarmakta zorlandığımız haftalar bile oldu. Kadrodaki oyuncuları tek tek ele aldığımızda hepsi birer isim ve Türkiye standartlarındalar. Özellikle yerli oyuncular yetenekli. Gençleri yavaş yavaş takıma monte edeceğiz. Takımı tepeden tırnağa gençleştirmek, riskleri de beraberinde getirir. Sınırlı bir kadrom var. Değişime karşı değilim, ama yavaş yavaş olmalı. On futbolcu giderse, on tane yenisini isterim." 

Gökhan Zan da gitmek istiyor 

Ankaraspor Teknik Direktörü Rıza Çalımbay, Beşiktaş çalıştırıcısı Tigana'nın göndermek istememesine rağmen Gökhan Zan için ısrarlarını sürdürüyor. Başkent ekibinin yöneticileri, siyah - beyazlılar ile görüşürken, Çalımbay'ın da futbolcuyu ikna ettiği öğrenildi. Bu takımda az şans bulacağını düşünen Gökhan'ın da Ankaraspor'a gitmek istediği ifade edildi. 

Erciyes'ten teşekkür 

Beşiktaş Başkanı Yıldırım Demirören'in jest yaparak bedelsiz olarak Kayseri Erciyesspor'a verdiği Güven Kocabal, ön mukavele imzaladı. Mavi - siyahlıların Basın Sözcüsü Aşkın Genç, Beşiktaşlı futbolcunun Antalya'daki kampa katılmasından büyük mutluluk duyduklarını söyledi. Genç, Beşiktaş camiası, Güven'i Kayseri Erciyesspor'a vererek bizleri çok sevindirdi. Başkan Yıldırım Demirören ve Beşiktaş camiasına şükranlarımızı sunarız" diye konuştu. 

'Futbolcu olmasaydım garson olurdum' 

Beşiktaş Dergisi için eşi Neslihan'ın sorularını yanıtlayan İbrahim Üzülmez, ilginç cevaplar verdi. Siyah - beyazlı futbolcu, eşinin "Futbolcu olmasaydın, ne olurdun " sorusunu ise şöyle yanıtladı "Amatör takımda oynarken, aynı zamanda garsonluk yapıyordum. 3. Lig'den bir takıma transfer olunca garsonluğu bıraktım. Profesyonel olmasaydım, garsonluğa devam ediyor olurdum. İyi de garson olurdum." 


</TEXT>
</DOC>
