<DOC>
<DOCNO> 402129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sontur07.html </URL>
<DATE> 2005/12/09/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Diyanet Ölü adına hac yapılabilir 
</HEADLINE>
<TEXT>

     Diyanet İşleri Başkanlığı, üzerine hac farz olup da, bunu yerine getiremeden yaşamını yitiren kişinin vasiyetinin yerine getirilmesi gerektiğini belirtti. 
     Diyanet İşleri Başkanlığı’nın "Dini Soruları Cevaplandırma Komisyonu", hac konusunda vatandaşlardan gelen soruları yanıtladı. 
     Üzerine hac farz olup da, bunu yerine getiremeden yaşamını yitiren kişinin vasiyetinin yerine getirilmesi gerektiğine işaret eden Komisyon, bir kişinin vasiyeti bulunmasa da, varislerinin isterlerse onun yerine hac ibadetini yerine getirebileceğini açıkladı. 
     
     "VEKALET YOLUYLA HAC GERÇEKLEŞTİRİLEBİLİR" 
     Komisyon, kişinin kendisine farz olan ibadetini yerine getirmekle yükümlü olduğunu vurgularken, fakirlere sadaka vermekle bu sorumluluktan kurtulunamayacağını bildirdi. 
     Komisyon, "Bu itibarla hac yerine sadaka veren kişi, hac ibadetini yerine getirmiş olmaz. Ancak bir defa hacca gidip farz olan haccını ifa eden kişinin, nafile olarak hacca gitmek yerine, muhtaçlara sadaka vermesi daha uygundur" dedi. Komisyon, sağlığı bozulduğu için ücretini ödemek suretiyle kişinin vekalet yoluyla hac ibadetini gerçekleştirebileceğini de kaydetti. 
     
</TEXT>
</DOC>
