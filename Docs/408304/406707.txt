<DOC>
<DOCNO> 406707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sonsiy04.html </URL>
<DATE> 2005/12/26/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
AKP'de vekillere kongre yasağı... 
</HEADLINE>
<TEXT>

     AKP’de "Kendi aralarında ve partiyle kavgalı olmalarına yol açtığı" gerekçesiyle milletvekillerinin seçim bölgelerindeki il ve ilçe kongrelerinde liste çıkarmalarına yasak getirildi. 
     Muhalefetin "erken seçim" yılı ilanına "kongre yılı" ilanıyla karşılık veren AKP yönetimi 2006’nın başından itibaren yıl boyunca devam edecek kongreler sürecini başlatırken, partililere yönelik de yeni sınırlamalar getirdi. 
     Bu sınırlamalardan en çok milletvekilleri etkilenecek. AKP yönetimi kongrelerde uyulmasını istediği esasları belirlerken, kongrelerin "aday ve liste yarışı" değil, "hizmet edecek isim ve liste etrafında birleşme" kongreleri olmasını benimsedi. 
     2006 yılı sonundaki Büyük Kongre’ye kadar sürecek il ilçe 
     kongrelerinde partiyi 2007’de öngördüğü seçime götürecek vitrini oluşturmayı hedefleyen AKP yönetimi, bunun için kongre sürecinin "kavgasız gürültüsüz, çekişmesiz" gerçekleşmesini istedi. Bu yolda da milletvekillerinin seçim bölgelerindeki ilçe ve il kongrelerine mümkün olduğunca karışmamalarının sağlanması kararı alındı. Buna göre çok zorunlu olmadıkça ilçe ve il kongrelerinde başkan adayları ve yönetim listeleri milletvekillerince değil, doğrudan partinin Teşkilat Başkanlığı’nca belirlenecek. Milletvekilleri, yeni başkan ve yönetimlerin belirlenmesinde devredışı kalacak. Edinilen bilgiye göre bu karar, milletvekillerinin kendilerine yakın isimleri ilçe ve il yönetimlerine taşımalarını önleme amacına yönelik olarak alındı. Bununla milletvekillerinin listelere karışmaları önlenerek, "Hem kendi aralarında hem de bunun sonucu olarak partiyle kavgalı hale gelmelerinin" önü alınacak. AKP yönetiminin bu kararında 2007 yılında yapılacak seçim öncesi milletvekillerinin kendine yakın teşkilat yönetimler oluşturmalarının önlenmesi amacı da etkili oldu. Bunun yanı sıra son zamanlarda artan "milletvekili hoşnutsuzluğu" ve seçimin de yaklaşması nedeniyle partiden milletvekili kopuşlarına engel olunması yaklaşımı da yönetimi bu karara itti. Başbakan Erdoğan’ın da artık seçime 2 yıldan daha az kalan sürede parti içinde kavga istemediğine ilişkin talimatları da milletvekillerinin kendi teşkilatlarının seçimlerine karışamamaları kararını getirdi. 
     
</TEXT>
</DOC>
