<DOC>
<DOCNO> 405644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sondun43.html </URL>
<DATE> 2005/12/22/ </DATE>
<TIME> 21.15 </TIME>
<AUTHOR>  </AUTHOR>
<HEADLINE>
Rum yönetimi Arestis davasından memnun kalmadı 
</HEADLINE>
<TEXT>

     Kıbrıs Rum yönetimi sözcüsü Kipros Hrisostomidis, ''Avrupa İnsan Hakları Mahkemesi'nin AİHM , Ksenides Arestis davasında daha net, Avrupai bir karar alması gerekirdi'' dedi. 
     ''AİHM'nin tazminat belirlemesi ve ailenin mülküyle ilgili hakların yeniden tesis edilmesini talep etmesi gerekiyordu'' diyen Hrisostomidis, kararla ''Türkiye'ye yeni bir fırsat tanındığını'' ileri sürdü. 
     Rum Sözcü, ''mahkemenin kararıyla, Kıbrıs'ın kuzeyindeki tüm insan hakları ihlallerinden Türkiye'nin sorumlu olduğunu ve Kuzey Kıbrıs'taki yönetimin Türkiye'nin idaresinde olduğunu ortaya koyduğunu'' iddia etti. 
     Hrisostomidis, Kıbrıs Rum hükümetinin her türlü olasılığa karşı hazırlıklı olduğunu belirterek, ''yeni tertiplerin KKTC'deki yeni mülkiyet yasasının etkili bir iç hukuk mekanizması olup olmadığı konusunda tüm tezlerimiz, konu ele alınacağı zaman, AİHM'ye sunulacak'' dedi. 
     
</TEXT>
</DOC>
