<DOC>
<DOCNO> 407437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sontur45.html </URL>
<DATE> 2005/12/28/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Selçuk'ta yeni garaj inşaatı çöktü 
</HEADLINE>
<TEXT>

     İzmir’in Selçuk İlçesi’nde yapımına 1996 yılında başlanan, ancak yerel seçimler sonrasında yeni belediye 
     başkanı tarafından şirketlere fazla para ödendiği iddiasıyla mühürlenerek, dava konusu olan yeni terminal inşaatı çöktü. Alınan bilgiye göre, belediye başkanı olan Kamil Subaşı döneminde inşaatına başlanan ve 1999’daki yerel seçimler sonrasında kaba inşaatının büyük bir bölümü tamamlanan yeni terminal binası, yargı süreci devam ederken, çöktü. Selçuk Belediye Başkanı Vefa Ülgür’ün inşaatı yapan şirketlere fazla para ödendiği iddiası üzerine mühürlenen 7 bin 468 metrekarelik alana sahip 600 metrekarelik binanın kolonlarının yerle bir olduğu olayda, can kaybı ya da yaralanma olmadı. Selçuk Belediye Başkanı Vefa Ülgür, AA muhabirine yaptığı açıklamada, yasal sürecin devam etmesi nedeniyle tamamlayamadıkları inşaatın çöküş nedenlerini tespit için odalar ile Bayındırlık ve İskan İl Müdürlüğü’ne başvurduklarını bildirdi. Ülgür, "Ne yazık ki, Selçuk’un kanayan bir yarası olan ve ilçemiz için son derece yanlış bir projeye sahip bu bina da halkın trilyonlarca lirası heba oldu" dedi. Binayla ilgili kararın inceleme raporlarından sonra verileceği kaydedildi. Bu arada, Sanayi çarşısı yanındaki inşaatın bir bölümüne, Selçuk Meryem ana yol inşaatı nedeniyle bir miktar malzeme depolandığı öğrenildi. Çarşı esnafı, inşaatın zemin katına her yıl Ocak ayı ortasında düzenlenen deve güreşi festivaline önceden gelen onlarca devenin birkaç günlüğüne konulduğunu belirttiler. 
     
</TEXT>
</DOC>
