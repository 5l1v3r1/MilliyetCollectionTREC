<DOC>
<DOCNO> 406231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/yazar/toruner.html </URL>
<DATE> 2005/12/24/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
Argobaz hükümet 
</HEADLINE>
<TEXT>


Adem Özbay ile Ö. Faruk Reca bir kitap yazmış. Kitabın adı, "Tayyip Erdoğan'ın Başarı Sırrı". Kitap, Başbakan'ın "Oku, Düşün, Uygula, Neticelendir" söylemi üzerine inşa edilmiş. Kitaba göre, Tayyip bey hayatı boyunca, bu söylemi şiar edinmiş, başarıyla uygulamış. 
Birkaç hafta önce, bir televizyon kanalında dini açıklamalar yapan bir hatip, bu sözlerin hadis olduğunu söyledi ve farklı bir açıklama getirdi "Önce Kur'anı okuyacaksın, sonra manasını düşüneceksin, daha sonra orada yazılanları bihakkın uygulayacaksın, sonunda da öğrendiklerini başkalarına öğretecek, uygulamalarını sağlayacaksın. Bunun anlamı, budur" dedi. 
Tayyip Bey okumuş ama dini kitaplar dışında neyi düşünerek okuduğu bilinmiyor. Düşünerek okuyan, öğrenir. Tayyip Bey, örneğin, bu kadar okumuş ama lisan öğrenememiş. Yine, bu kadar okumuş ama argo konuşmamayı öğrenememiş. Geçen hafta, özelleştirmede yapılan satışlardan bahsederken, kim yüksek fiyat verdiyse malın ona satıldığını anlatmak için, "Hasan'a değil, basana verdik" demiş. 

Bakanlarda argo merakı 
Yalnız Başbakan'ın değil, bakanlardan bazılarının da argo merakı var. Örneğin, Maliye Bakanı Unakıtan, özelleştirmeler için, "Babalar gibi satarım" diyordu. 
Birkaç gün önce, bu söylemlere yenisi eklendi. Bakan Hilmi Güler, "İster kutunuza koyalım, ister elinize verelim" diyor. "Sidik yarışı"ndan bahsediyor. Hem de Meclis'te. 
Böylesi, şimdiye kadar ne görüldü ne de duyuldu. Bunlar, argoyu okumuşlar, argoyu öğrenmişler, argoyu uyguluyorlar ve neticelendiriyorlar 
"Tayyip Erdoğan'ın Başarı Sırrı" adlı kitap, "Türkiye Sevdası" için 100.000 adet basılmış 5 milyona satılıyor. Kapış kapış gidiyor. Bugünlerde, argo türküler söyleyen Ankaralı Namık'ın kasetleri de kapış kapış satılıyor. Başbakanımız halka argoyu sevdirirse, böyle olur. 
Oysa, gelişmiş ülkelerde öyle mi İngiliz, Fransız, Amerikan başkanları, başbakanları konuşmaları ile de halklarına örnek oluyorlar. En iyi İngilizceyi, en iyi Fransızcayı onlar konuşuyor. Bayan Thatcher'ın konuşmalarını hiç unutmuyoruz. 
Ya, Başkan Clinton. Birkaç ay önce, hayatını yazdığı kitabın diskçalarını yayımladı. Hem de kendi ağzından. 
Biz, bu kadarına layık mıydık 



</TEXT>
</DOC>
