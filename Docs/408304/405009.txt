<DOC>
<DOCNO> 405009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/soneko11.html </URL>
<DATE> 2005/12/20/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Kira artışı enflasyona 2 kat fark attı 
</HEADLINE>
<TEXT>

     Türkiye genelindeki ortalama konut kirası artışı enflasyonun yaklaşık iki katına çıktı. Enflasyon oranının yüzde 7.27'de kaldığı bu yıl ocak-kasım döneminde ortalama konut kiralarındaki yüzde 19.3 olarak gerçekleşti. 
     Türkiye İstatistik Kurumu'nun TÜİK tüketici fiyatları endeksini TÜFE hesaplarken esas aldığı gerçek kira ocak-kasım döneminde yüzde 19.3 oranında artarak 281.1 YTL'ye ulaştı. Ortalama konut kirası geçen yıl sonunda 235.7 YTL düzeyinde bulunuyordu. BU yılın ilk 11 ayında enflasyon ise yüzde 7.27'de kaldı. Konut kirasındaki artış enflasoyn artışının 12 puan üzerinde gerçekleşti. Diğer bir ifadeyle kiralar enflasyondan 1.7 kat daha fazla arttı. Bu nedenle de konut harcamaları enflasyona en yüksek katkıyı yapan harcama grubu oldu. 
     
     AYLIK ARTIŞLAR 
     Türkiye genelindeki ortalama konut kirası bu yıl ocak ayında bir önceki aya göre yüzde 1.9 oranında artarak 240.2 YTL oldu. Ocakta enflasyon ise yüzde 0.55 olarak gerçekleşmişti. Kiranın yüzde 1.2 oranında artarak 243 YTL'ye çıktığı şubat ayında enflasyon yüzde 0.02, kiranın yüzde 1.1 artarak 245.7 YTL olduğu mart ayında ise enflasyon yüzde 0.26 olarak belirlenmişti. Kiranın yüzde 0.8 oranında artarak 247.6 YTL olduğu nisan ayında enflasyon yüzde 0.71 olmuştu. Mayıs ayında ise kira yüzde 1.2'lik artışla 250.6 YTL'ye çıkarken, enflasyon yüzde 0.92, kiranın yüzde 1.7'lik artışla 255 YTL'ye ulaştığı haziranda ise enflasyon yüzde 0.10 oldu. 
     Kira artışının yüzde 1.7 olarak hesaplandığı temmuz ayında ise enflasyon 0.57 oranında gerilemişti. Temmuzdaki bu artışla 259.9 YTL'ye çıkan kira ağustos ayında yüzde 2.6'yla, aylık bazda yılın en yüksek artışını kaydederek 266.7 YTL'ye ulaştı. Ağustosta enflasyon ise yüzde 0.85'te kalmıştı. 
     Enflasyonun yüzde 1.02 düzeyinde kaldığı eylülde ortalama konut kirası yüzde 2.4'lük artışla 273 YTL'ye ulaştı. Ortalama konut kirasının yüzde 1.8 oranında artarak 277.8 YTL'ye çıktığı ağustosta enflasyon da buna yakın bir noktada yüzde 1.79 oldu. Ekim ayında ise gerçek kira ücreti yüzde 1.8 oranında artarak 277.8 YTL olarak gerçekleşti. Ekim ayındaki enflasyon artışı ise yüzde 1.79 olarak açıklanmıştı. 
     
     ENFLASYONUN YÜZDE 21.8'İ KONUT HARCAMALARINDAN 
     Öte yandan, konut harcamalarının tüketici fiyatları enflasyonuna yüzde 29.42'lik ağırlığa sahip olan gıda ve alkolsüz içecekler harcama grubundan daha fazla katkıda bulunduğu belirlendi. Tüketici fiyatları endeksinde yüzde 16.9'luk ağırlığa sahip olan konutun enflasyona katkısının 1.59 puanla harcama grupları içinde en üst seviyede bulunduğu hesaplandı. Gıda ve alkolsüz içecekler harcama grubunun enflasyona katkısı ise 1. puan oldu. 
     Kasım sonu itibariyle 11 aylık dönemde yüzde 7.27 olarak belirlenen enflasyon artışının yüzde 21.8'inin konut harcamalarından kaynaklandığı ortaya çıktı. Konut harcamalarının bu dönemdeki enflasyon kadar yüzde 7.27 artması durumunda enflasyonun yüzde 6.91 olarak gerçekleşeceği hesaplandı. Konut harcamaları hariç 11 aylık enflasyon ise yüzde 5.68 olarak hesaplandı. 
     Enflasyon artışının yüzde 21.04'ünün gıda ve alkolsüz içecekler harcama grubundan kaynaklandığı belirlendi. Ulaştırma sektörünün enflasyon hesabında yüzde 10.42'lik ağırlığa sahip olmasına karşın, petrol fiyatlarındaki artışa bağlı olarak enflasyon artışına 1.17 puan katkı sağladığı belirlendi. Buna göre enflasyon artışının yüzde 16.07'si ulaştırma harcama grubundan kaynaklandı. 
     Alkollü içecekler ve tütünün enflasyon hesabında yüzde 4.67'lik ağırlığa sahip olmasına karşın ÖTV'den kaynaklı olarak enflasyon artışına 1.02 puan katkı sağladığı belirlendi. Enflasyon artışının yüzde 14.05'i alkollü içecekler ve tütünden kaynaklandı. 
     
</TEXT>
</DOC>
