<DOC>
<DOCNO> 404301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sonsiy08.html </URL>
<DATE> 2005/12/17/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
İçişleri Bakanı Aksu Yeteri kadar polis vardı... 
</HEADLINE>
<TEXT>

     İçişleri Bakanı Abdülkadir Aksu, yazar Orhan Pamuk'un duruşma çıkışı sırasında yaşanan olayları değerlendirirken, ''Yeteri kadar polis vardı, konuyla ilgili soruşturma başlatıldı'' dedi. 
     Aksu, TBMM'de gazetecilerin, Şişli Adliyesi'ndeki duruşma çıkışı ''Orhan Pamuk'un bindiği aracın yumruklanması ve yumurta atılmasına'' ilişkin sorularını cevaplandırdı. 
     İçişleri Bakanı Aksu, duruşma çıkışında yaşanan olaylarla ilgili ''güvenlik zafiyeti olduğu'' yönündeki iddiaların araştırılması için mülkiye ve polis müfettişi görevlendirdiğini kaydetti. 
     Bakan Aksu, ''Söz konusu yerde yeterince polis olmadığı ileri sürülüyor. Yeteri kadar polis vardı. Dün 2 müfettiş görevlendirdim. Konuyla ilgili soruşturma başlatıldı'' diye konuştu. 
     
     MÜLKİYE BAŞMÜFETTİŞİ İLE POLİS BAŞMÜFETTİŞİ GÖREVLENDİRİLDİ 

     Yazar Orhan Pamuk'un yargılandığı davanın dün yapılan duruşmasının ardından Şişli Adliyesi'nde yaşanan olaylarla ilgili bir mülkiye başmüfettişi ile bir polis başmüfettişinin görevlendiği bildirildi. 
     İçişleri Bakanlığı tarafından görevlendirilen mülkiye başmüfettişi ile polis başmüfettişinin, Şişli 1. Asliye Ceza Mahkemesi'nde yargılanan Pamuk'un adliyeden ayrılması sırasında meydana gelen olaylar ve bu kapsamda alınan güvenlik önlemlerini inceleyecekleri belirtildi. 
     
</TEXT>
</DOC>
