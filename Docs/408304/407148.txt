<DOC>
<DOCNO> 407148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sonyas10.html </URL>
<DATE> 2005/12/27/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Çocuğunuza hediye yerine sorumluluk verin... 
</HEADLINE>
<TEXT>

     Çocuklardan yaşına ve yeteneğine göre istenen yardımın, evdeki rolleri paylaşmayı öğrettiği, güven duygusunu geliştirip sorumluluk sahibi yaptığı bildirildi. 
     Çukurova Üniversitesi ÇÜ Eğitim Fakültesi Okul Öncesi Öğretmenliği Anabilim Dalı Öğretim Üyesi Doç. Dr. Yaşare Aktaş Arnas, AA muhabirine yaptığı açıklamada, annelerin genellikle çocuklarını ihmal ettikleri düşüncesiyle sürekli suçluluk duyarak, büyük özveriyle onların isteklerini yerine getirmeye çalıştıklarını söyledi. 
     Yeterince tanıyabilmek, duygu ve isteklerini doğru algılayabilmek için, günlük işlere olduğu kadar çocuklara da zaman ayrılması gerektiğini belirten Arnas, şöyle konuştu 
     "Zamanın çok sınırlı olduğu durumlarda, anne, ev işlerini yaparken çocuğu ile gününü nasıl geçirdiğini konuşurken, yaşına ve yeteneğine göre ondan yardım isteyerek ailedeki rolleri paylaşmasını sağlayıp, güven duygusunun gelişmesine ve sorumluluk sahibi olmasına yardımcı olmalıdır. Anne, çocuğa bir model olmalı, onunla olumlu iletişim kurarak, güven, sevilme ve bağımsızlık gibi ihtiyaçlarını karşılamalı. İşler bittikten sonra da, anne, çocuğun istediği herhangi faaliyeti birlikte yapmalıdır. Özellikle okul öncesi dönemde çocuklar, annesi ile ortak bir şeyler yapabilmek ve onunla oynayabilmek için fırsat arar. Çocuğa sağlanan öncelik, anne-çocuk ilişkisini kuvvetlendirir." 
     
     HEDİYE BENCİLLEŞTİRİYOR 
     Arnas, annelerin, parasal olanakların elverdiği ölçülerde eve dönüşlerde alınan hediyelerin, farkında olmadan çocuğu maddi çıkarlara yöneltip, tatminsiz ve bencil bireyler haline getirme riskinin bulunduğunu da söyledi. 
     Bazı durumlarda annenin, çocuğun tüm ihtiyaçlarını ve görevlerini üstlenerek tek başına hiçbir karar alamayan kişilik geliştirmesine neden olabileceğini anlatan Arnas, şöyle devam etti 
     "Bazı aileler ise annenin çalışmasıyla çocuğun gerekli disiplin ve otoriteden uzak kaldığını düşünerek ona baskı ve katı bir disiplin yöntemi uygulayarak çevredeki tüm tehlikelerden koruduğuna inanırlar. 
     Başkasından sürekli korunan ve cezalandırılan çocuk ise ya otoriteye boyun eğen ve her istenileni yapan pasif bir kişilik sahibi ya da isyankar bir kişi olabiliyor. Oysa, anne ve babadan beklenilen en uygun davranış, çocuğuna, sevgi, şefkat ve güven temeline dayanan iyi bir diyalog ve iletişim kurmasıdır." 
     
</TEXT>
</DOC>
