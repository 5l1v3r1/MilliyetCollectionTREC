<DOC>
<DOCNO> 400335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/son/sonyas11.html </URL>
<DATE> 2005/12/03/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
George Best'e görkemli cenaze töreni 
</HEADLINE>
<TEXT>

     Kuzey İrlandalılar, bir zamanların futbol ilahı George Best için bugün görkemli bir cenaze töreni yaptı. 
     Alkolün harap ettiği karaciğeri değiştirildikten sonra bile içkiden vazgeçmeyen ve sonunda 59 yaşında geçen hafta Londra'da hayata gözlerini yuman eski futbolcu için yapılan tören sırasında Belfast sokakları insanlara dar geldi. Yerel mecliste de Best için tören yapıldı. Tören dolayısıyla Katolik ve Protestanlar bir günlüğüne aynı salonda toplandı. 
     Bardaktan boşanırcasına yağan yağmura rağmen toplanan on binlerce kişi, neredeyse ulusal kahraman haline gelmiş olan Best'i ebedi istirahatgahına uğurlarken gözyaşı döktü. 60'lı yıllarda oynadığı futbolla Pele ve Maradona gibi futbolun en büyükleriyle kıyaslanan Best, Belfast'ın doğusundaki Roselawn kabristanında annesinin yanı başına defnedildi. 

     
</TEXT>
</DOC>
