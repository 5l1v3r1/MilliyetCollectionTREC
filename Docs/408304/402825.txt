<DOC>
<DOCNO> 402825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sontur11.html </URL>
<DATE> 2005/12/12/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Türkiye'de sigara marka sayısı, 2 yılda 28’den 46’ya çıktı 
</HEADLINE>
<TEXT>

     Türkiye’de her yıl yaklaşık 110 bin kişinin hayatını kaybetmesine neden olan sigarada, marka sayısı, son iki yılda 28’den 46’ya çıktı. 
     Sigara karşıtı kampanyaların da giderek arttığı aynı dönemde, sigara çeşidi sayısı ise 92’den 137’ye çıktı. 
     AA muhabirinin Tütün, Tütün Mamulleri ve Alkollü İçkiler Piyasası Düzenleme Kurumu TAPDK verilerinden ve Sağlık Bakanlığı’nın internet sitesinden derlediği bilgiye göre, Türkiye’de, son iki yılda tütün mamulleri üretimi ve satışı yapan firma sayısının artmasına paralel olarak, sigara markası ve çeşidinde de artış gözlendi. 
     Türkiye’de, 2003 yılında sigara ve tütün üretimi ile satışı yapan 5 firma bulunurken, 2005 yılında bu sayı 11’e yükseldi. 
     Şu anda piyasada bulunan 46 sigara markası filtresiz, kısa, uzun, light ve mentollü çeşitleri de dikkate alındığında, 137 değişik paketle satışa sunuluyor. 2003 yılında ise piyasada, 28 sigara markası ve 92 sigara çeşidi bulunuyordu. 
     Buna göre, sigara markası sayısı son iki yılda yüzde 64, sigara çeşidi sayısı ise yüzde 49 artış gösterdi. 
     
     TÜRKİYE’DE SİGARA KULLANIMI 
     Türkiye’de erkeklerin yaklaşık yüzde 60’ı, kadınların ise yüzde 20’si sigara içerken, 7-13 yaş grubundaki ilkokul öğrencilerinin yüzde 
     11.7’si sigara kullanıyor ve yüzde 95’i sigara markalarını tanıyor. 
     Türkiye’de her yıl yaklaşık 110 bin kişinin hayatını kaybetmesine neden olan sigaranın dumanı, katran, karbonmonoksit, nikotin, amonyak, arsenik, hidrojen siyanür, formaldehid ve metan gibi son derece zehirli olan 4 binden fazla kimyasal madde içeriyor. 
     Sigaranın Türkiye ekonomisine yılda verdiği zararın, 3 milyar doları bulduğu öngörülüyor. 
     
</TEXT>
</DOC>
