<DOC>
<DOCNO> 400268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/son/sonsiy09.html </URL>
<DATE> 2005/12/03/ </DATE>
<TIME> 21.10 </TIME>
<AUTHOR>  </AUTHOR>
<HEADLINE>
TBMM Başkanı Arınç Türkiye, medeniyetler vadisidir 
</HEADLINE>
<TEXT>

     TBMM Başkanı Bülent Arınç, ''Tüm dünya 21. yüzyılın en büyük problemi olan kültürler arası çatışmaları engellemek için formül ararken, biz binlerce yıldır adeta farklı kültürlerin renklerinden oluşan bir vadide yaşıyoruz. Bu medeniyetler vadisinin adı Türkiye'dir'' dedi. 
     Arınç, Mustafa Kemal Kültür Merkezi'nde düzenlenen 'Tarihi Kentler Birliği İstanbul Buluşması''nda bir konuşma yaptı. 
     Dünya tarihi ve kültürel zenginliğinin gelecek kuşaklara aktarılması amacıyla 6 yıl önce Avrupa Konseyi'nin öncülüğünde başlatılan Avrupa Tarihi Kentler Birliği Girişimi'nin, Türkiye'nin kültürel mirasının korunmasına önemli katkılar sağladığını düşündüğünü belirten Arınç, bu girişim tarafından yürütülen çalışmaların, Türkiye'nin eşsiz tarihi zenginliğe sahip kentlerinin dünya ölçeğinde tanıtılmasına da yardımcı olduğunu anlattı. 
     Arınç, özellikle Türkiye'nin AB'ye üyelik müzakerelerine başladığı bu günlerde yürütülen faaliyetlerin, kültürel mirasın korunmasının önemini daha da artırdığını söyledi. 
     TBMM'nin, Tarihi Kentler Birliği ile Türkiye'nin, kültür zenginliklerinin korunması amacıyla bir araya gelmesini çok anlamlı ve yararlı bulduğunu belirten Arınç, ''Büyük Atatürk'ün, milli sarayları TBMM'ye bağlamış olması, tarihi mirası koruma ve yaşatma anlamında Meclisimize düşen önemli görevin ifadesidir'' dedi. 
     TBMM'nin, tarihi ve kültürel mirası koruma ve gelecek kuşaklara aktarma yolundaki gayretlerinin sadece milli saraylarda yapılan çalışmalardan ibaret olmadığını kaydeden Arınç, TBMM'nin çıkardığı yasalar, özellikle Kültür ve Tabiat Varlıklarını Koruma Yasası'nın, Türkiye'nin tarihi mirasına duyarlı olduğunun en güzel örneği olduğunu söyledi. 
     
     ORTAK SORUMLULUK 
     TBMM Başkanı Arınç, tarihi ve kültürel değerlerin korunmasının kamu kurum ve kuruluşlarının yanı sıra sivil toplum örgütleri ve vatandaşların ortak sorumluluğunda olduğunu vurgulayarak, ''Bu yüzden zengin bir geçmişi olan ve her köşesinden tarih fışkıran ülkemizdeki kültürel varlıkların korunması için hepimize önemli görevler düşmektedir'' dedi İstanbul'un, kültürel mirasların en evrenseli ve en güzeli olduğuna işaret eden Arınç, şöyle konuştu 
     ''Medeniyetler çatışmasına değil, medeniyetler ittifakına en iyi örnek ülke Türkiye'dir. Bizim topraklarımız adeta bir medeniyetler vadisidir. Doğudan batıya, güneyden kuzeye bu topraklardan geçen ve huzur içinde tarihteki yerini alan onlarca medeniyetin ektiği 'bir arada yaşama' tohumları, bugün halkımızda tezahür ediyor. 
     Tüm dünya 21. yüzyılın en büyük problemi olan kültürler arası çatışmaları engellemek için formül ararken, biz binlerce yıldır adete farklı kültürlerin renklerinden oluşan bir vadide yaşıyoruz. Bu medeniyetler vadisinin adı Türkiye'dir. Burada yaşayan her farklı renk, Türkiye'nin bir parçasıdır ve Türkiye'nin kendisidir. Bu vadinin en güzel şehri, aynı zamanda medeniyetlerin başkenti olan İstanbul'dur. Bu şehrin sokaklarında ne dinlerin, ne kültürlerin, ne de etnik unsurların çatıştığını görürsünüz. Eyüp'ten gelen ezan seslerine, Galata'dan gelen çan sesleri karışır. Beyoğlu'nda bir Levantenden kalan hatıralara, Rum lokantasında bir şarkıya, Mevlevi dervişlerinin seması eşlik eder.'' Arınç, bu yüzden de Türkiye'nin medeniyetlerin ev sahibi, İstanbul'un da medeniyetlerin başkenti olduğunu ifade ederek, ''Tüm dünyanın görmesi, aydınların incelemesi gereken bir mirasın ev sahibi olarak, sizlere kapımızın her zaman açık olduğunu belirtmek isterim'' diye konuştu. 
     Bu tür etkinliklerle tarihi mirasın gelecek kuşaklara aktarılması konusunda çok faydalı adımlar atılabileceğine inandığını ifade eden Arınç, TBMM olarak tarihi ve kültürel varlıkların yaşatılması adına, üstlerine düşen görevi en iyi şekilde yapacaklarını söyledi. 
     TBMM Başkanı Arınç, daha sonra, Mustafa Kemal Kültür Merkezi'nde açılan ve Türk sanatçıların resimlerinin yer aldığı sergiyi gezdi. 
     
</TEXT>
</DOC>
