<DOC>
<DOCNO> 406732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sonspo09.html </URL>
<DATE> 2005/12/26/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Ronaldinho Çirkin ama iyi bir adamım... 
</HEADLINE>
<TEXT>

     Topun ayağında olmadığı bir anı hatırlamıyor, güle oynaya attığı gollerle aklın sınırlarını zorluyor. 'Çirkin ama iyi bir adamım' derken annesini dinleyip diş tellerini takmadığı için pişmanlık duyuyor. Bulutların üzerinde bir adam, dünyanın en iyi oyuncusu Ronaldinho. 

RADİKAL SPOR 

Dünya futbolunda 2005 yılı Barcelona'nın ve Ronaldinho'nun yılı olarak tanımlanacak. 
     Barcelona, La Liga'da şampiyonluğa ulaşırken Ronaldinho üst üste ikinci kez dünyada yılın futbolcusu seçildi, Avrupa'nın en iyi oyuncusu ödülünü aldı ve milli takımla Konfederasyon Kupası'nda zafere ulaştı. Ronaldinho, yeni yıla Barcelona'yla Şampiyonlar Ligi şampiyonluğu ve Almanya'daki Dünya Kupası'nda milli takımla dünya şampiyonluğu hedefiyle giriyor. Maradona'nın deyişiyle 'Teknik direktörünün, basının ne dediğine kulak asmadan hissettiği gibi oynayan, topla birlikte dünyanın en mutlu insanına dönüşen' Ronaldinho Gaucho'yla 'Four Four Two' ve 'Onze Mondial' dergileri söyleşti. Derleyerek aktarıyoruz. 
     
     2005'in en önemli anları neydi 

     En önemlisi Barcelona'yla kazandığımız şampiyonluktu. Kariyerimde ilk kez bir kulüp takımıyla şampiyonluk yaşadım. 
     
     Sözleşmeni 2010'a kadar uzattın. 

     Kulüple aramızdaki aşk çok kuvvetli. Bulutların üzerindeyim. Katalan basını ömür boyu sözleşme imzalamamı istiyor. Belki oyunculuktan sonra antrenörlük, yöneticilik ve hatta başkanlık yaparım Tek dileğim babamın hayatta olup bugün başardıklarımı görmesi olurdu. 
     
     Dünyanın en iyi oyuncusu seçilmek nasıl bir his 

     Aslında Barcelona'da bile en iyi oyuncu olduğumu düşünmüyorum. İnsanlar beni gördüklerinde kalp krizi geçirecek gibi oluyorlar, 'Hayal görüyorum, sarhoşum galiba' diye düşünüyorlar, çok eğlenceli 
     
     Bir dönem gece hayatına düşkünlüğünle gazetelere malzeme oluyordun. 

     Eskiden dışarıya daha çok çıkıyordum. Şimdiyse evimin yakınlarındaki bir Brezilya barına gidip sakin sakin yemek yiyiyorum. Sinemaya gitmeyi sevmiyorum çünkü hareketsiz duramıyorum. Sadece uyurken hareketsizim. 
     
     Futboldan böylesine keyif almayı nasıl başarıyorsun 

     Hayatımda ayağımda topun olmadığı bir anı hatırlamıyorum. Küçükken köpeğim Bombom'la birlikte yorulmak nedir bilmeden futbol oynardık. Sürekli etraftaki eşyaları kırıp dökerdik ve annem 'Bir daha evin içinde top oynamayacaksınız' derdi. Ama iyi ki devam etmişiz oynamaya. 
     
     Kendini neden 'Çirkin ama iyi bir adamım' diye tanımlıyorsun 

     Yakışıklı olmadığım ortada. Küçükken arkadaşlarım dişlerimle dalga geçerdi. Keşke annemi dinleyip diş tellerimi taksaydım. Şimdi doğru düzgün nefes alabilmek için ağzımı sonuna kadar açmak zorunda kalıyorum ve çabuk yoruluyorum. En kısa zamanda tellerimi takacağım. 
     
     Topu attığın yöne bakmadan pas atmayı nasıl bu kadar iyi beceriyorsun 

     Doğaüstü bir yaratık değilim. Bunun sırrı idmanlarda sürekli olarak çalışarak otomatik hale getirmemiz. 
     
     Serbest vuruşlardaki konsantrasyonunu nasıl sağlıyorsun 

     Babam ve abim küçükken 'Serbest vuruş kullanırken sadece topa odaklan. Hiçbir şeyi dinleme' diye nasihat ederlerdi. Topun başına geçtiğimde çevremdeki 100 bin kişiyi unutuyorum. Ne takım arkadaşlarımın konuşmalarını ne de rakiplerimin bağırış çağırışlarını duyuyorum. Kaleciyle göz göze gelmemeye çalışıyorum. 
     
     Brezilya'da bir televizyon şovunda dansçılık yapan eski kız arkadaşından olan oğlu hakkında Geçen yıl şubat ayında baba oldun ama oğlunu pek tanımıyoruz. 

     Baba olmak çok özel bir deneyim. Joao'nun yanımda olmasını isterdim ama futbol kariyerimin çok önemli bir dönemecindeyim. 
     
     Brezilya'nın Dünya Kupası'nı kazanma şansı nedir 

     Son kupayı biz kazandık, bu yıl Konfederasyon Kupası'nı aldık, dünya sıralamasında bir numarayız. Yine de 'Dünya Kupası'nı kazanacağız' demek rakiplerimize saygısızlık olur. Fakat taraftarlarımızın bizden olağanüstü beklentileri var. Onların umutlarını, hayallerini taşıyoruz Bazen bizim dışımızda da çok güçlü takımların olduğunu unutuyorlar. Milli takımda idmanda bile kaybetmemiz yasak. Kazanmak, kazanmak, kazanmak zorundayız. 

     
</TEXT>
</DOC>
