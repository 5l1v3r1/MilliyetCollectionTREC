<DOC>
<DOCNO> 403874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/siyaset/axsiy01.html </URL>
<DATE> 2005/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç'a suçlama 
</HEADLINE>
<TEXT>


Bütçe görüşmelerinde, 'Arınç'ı iktidarın yanında saf tutmakla' eleştiren CHP'liler, 'Van'da hukuk trajedisi yaşanıyor" dedi. AKP'liler ise, 'CHP'nin Van'da ne işi var " karşılığını verdi 

ANKARA Milliyet 


Cumhurbaşkanlığı, TBMM, Anayasa Mahkemesi Başkanlığı, RTÜK ve Sayıştay bütçelerinin görüşüldüğü TBMM'de Meclis Başkanı Bülent Arınç ve Van Yüzüncü Yıl Üniversitesi Rektörü Prof. Dr. Yücel Aşkın tartışma konusu oldu. 
Görüşmeler sırasında söz alan CHP'li Atilla Kart, Arınç'ın muhalefete yönelik tahakkümü önlemesi gerektiğini belirterek, "kişisel ve siyasi hesaplarla iktidarın organı gibi davranıyor, iktidarın yanında saf tutuyor" dedi. CHP'li Muharrem Kılıç'ın "Parlamentoda diktatörlük özlemi var. Yargıtay Başsavcılığı, Barolar Birliği, Atatürk Devrimleri'ni de kaldıracak mısın Sayın Arınç Sırada hilafetin yeniden getirilmesi mi var " sözleri tartışmaya neden oldu. ANAP'lı Süleyman Sarıbaş, "Cumhurbaşkanı'nı yetkileri aynı kalmak koşuluyla halk seçsin" önerisinde bulundu. 
CHP'li Mehmet Ziya Yergök, Sezer'in seçildiği günden bu yana güvenilirliğin doruğunda olduğunu kaydetti. Yergök'ün "Van'da, bir hukuk trajedisi yaşanıyor. Van yargıda huzursuzluğun başkenti haline geldi" sözlerinden sonra da AKP'li Ramazan Can söz aldı. Kılıç'ın yargıya müdahaleden söz ettiğini anımsatan Can, "Kılıç'a soruyorum Eğer bu düşüncesinde samimiyse, CHP'nin duruşma için Van'da ne işi var" dedi. 
Başbakanlık, MİT ve MGK bütçelerinin görüşmesinde ise Başbakanlık Müsteşarı Ömer Dinçer'in cumhuriyet aleyhindeki makalesi tartışma yarattı. Başbakan Yardımcısı Mehmet Ali Şahin, Türkiye'de cumhuriyet düşmanı hiç kimse olmadığını belirterek, "Padişahlığı, krallığı mı getireceğiz. Böyle düşünenin aklını yerim. Böyle düşünen birisi, Başbakanlık'ın kapısından bile geçemez" diye konuştu. 

Bir tartışma daha 
Töre cinayetiyle kadına yönelik şiddete karşı alınacak önlemleri belirlemek için kurulan Araştırma Komisyonu'nda da türban tartışması yaşandı. CHP'li Canan Arıtman, İran İslam devriminden sonra Türkiye'de de kıyafet konusunda değişiklikler olmaya başladığını, ailelerin çocukların başlarını örtme yoluna gittiğini belirtti. Komisyon Başkanı AKP'li Fatma Şahin ise, "Türkiye'yi İran ile kıyaslamak çok yanlış" karşılığını verdi. 


</TEXT>
</DOC>
