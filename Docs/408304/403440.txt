<DOC>
<DOCNO> 403440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sonspo27.html </URL>
<DATE> 2005/12/14/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Beckham Keane'yi transfer etme şansımız varsa bunu yapmalıyız 
</HEADLINE>
<TEXT>

     İspanya Birinci Futbol Ligi La Liga takımlarından Real Madrid’de forma giyen David Beckham, "Roy Keane’i transfer etme şansımız varsa bunu yapmalıyız. Onun gibi lider bir oyuncu görmedim" dedi. 
     İngiltere Milli Takımı kaptanı Beckham, eski takımı Manchester United’da birlikte top koşturduğu Roy Keane’e övgüler yağdırarak, "Keane, oynadığı takıma çok şey katan bir oyuncu ve inanılmaz bir insan. Bence Roy’un yaşı, birinci ligde oynamasına engel değil. Roy, sakat olsa, oynayamasa bile, onun takımda olması diğer oyunculara güven verir" diye konuştu. 
     Beckham ayrıca, üstü kapalı olarak Keane’in İskoçya Birinci Ligi takımlarından Celtic’e geçebileceğini de ima etti. 
     Bir süre önce sürpriz bir şekilde kaptanlığını yaptığı 12 yıllık takımı Manchester United’dan ayrılan 34 yaşındaki Keane, İngiltere futbol camiasını şok etmişti. Bu gelişmeden sonra İrlandalı yıldız Roy Keane’i transfer etmek için 40 farklı kulübün girişimde bulunduğu ileri sürülmüştü. 
     
</TEXT>
</DOC>
