<DOC>
<DOCNO> 402211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/guncel/axgun01.html </URL>
<DATE> 2005/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Tecavüzcüler serbest 
</HEADLINE>
<TEXT>


Ümraniye'de tecavüze uğrayıp öldürülen Serpil Öğretmen'in katillerinden 3'ü 14 gün sonra serbest kalacak. 3 hükümlü 7 yıl hapis yatarken, sanıklardan Kaçmaz, Mart 2007'de cezaevinden çıkacak 

Musa Kesler - İstanbul 

Ümraniye'de yedi yıl önce kaçırıp tecavüz ettikleri anaokulu öğretmeni Serpil Yeşilyurt'u 20 öldürdükleri, annesi Hanım Yeşilyurt'u yaraladıkları gerekçesiyle 36 yıl hapis cezasına çarptırılan dört hükümlü, yeni TCK kapsamında yeniden hakim karşısına çıktı. Eski infazlarının uygulanmasına karar verilen hükümlülerden, olay tarihinde yaşı küçük olan 3'ü 14 gün sonra serbest kalacak. 
İstanbul 10. Ağır Ceza Mahkemesi'ndeki duruşmaya Edirne Cezaevi'ndeki Serdar Kaçmaz ile Bayrampaşa Cezaevi'nde bulunan Savaş Tüblek katıldı. Bandırma Cezaevi'ndeki İsmail Çolak ile İsmail Ayvacıoğlu ise gelmedi. 

Cezaevi aracında dayak 
Mahkeme Heyeti Başkanı, yüzünde sargı bezi bulunan Kaçmaz'a "ne olduğunu" sordu. Önemli bir şey olmadığını belirten Kaçmaz, kavga ettiğini söyledi. Ancak Edirne F Tipi Cezaevi'nden yola çıkan ring aracında bulunan çete davası sanıklarının tecavüz suçlusu olduğunu öğrendikleri Kaçmaz'ı dövdükleri öne sürüldü. 
Savcı Zekeriya Öz, yeni TCK'nın cinayet, yaralama ve tecavüz suçlarına eski TCK'dan daha ağır ve fazla cezalar getirdiğini belirterek, eski infazların uygulanmasını istedi. Mahkeme de infazların devamına karar verdi. Buna göre 7 yıl hapis yatan Tüblek, Çolak ve Ayvacıoğlu 24 Aralık 2005, 9 yıl ceza alan Kaçmaz 7 Mart 2007'de cezaevinden çıkacak. 

İtiraf ettiler 
Pamuk Prenses Çocuk Yuvası'nda görev yapan Yeşilyurt, 4 Ekim 1998'de 20.00 sıralarında Ümraniye Çakmak Mahallesi'ndeki teyzesini ziyarete giderken annesi Hanım Yeşilyurt'la birlikte kaçırıldı. Anne ile kız zorla otomobile bindirildi. Hanım Yeşilyurt, aynı gece 30 yerinden bıçaklanmış ve boğazı kesilmiş olarak Sarıgazi'de ormanlık alanda bulundu. Serpil Öğretmen için günlerce sürdürülen arama çalışmaları, bir akşamüstü sona erdi. Ormanlık alanda cesedi bulundu. 

Şartlı tahliyeden yararlanıyorlar 

İstanbul 2 No'lu DGM'de yargılanan Ayvacıoğlu ile Tübleki 75 yıl 8'er ay, Kaçmaz 78 yıl 8 ay, Çolak da 61 yıl 8 ay ağır hapis cezasına çarptırıldı. Mahkeme, aynı türden hürriyeti bağlayıcı cezaların toplamının TCK'nın 77 1. maddesi uyarınca 36 yılı geçemeyeceğini, infazın da 36 yıl üzerinden yapılacağını kaydetti. Şartla Salıverme Yasası'ndan da yararlanan Çolak, Tüblek ve Ayvacıoğlu'nun cezaları olay tarihinde 18 yaşından küçük olmaları nedeniyle 7, Kaçmaz'ın ise 18 yaşından büyük olması sebebiyle cezası 9 yıla indirildi. 
Çolak, yeni TCK'nın yürürlüğe girmesinin ardından başvuruda bulundu. İstanbul 10. Ağır Ceza Mahkemesi, 3 Haziran 2005'te yeni yasanın lehe olan hükümleri uygulandığında "mağduriyetlerine mahal verilmemesi" amacıyla hükümlülerin serbest bırakılmalarına karar verdi. Savcı Öz, yasada lehe hükümlülerin neler olduğunun belli olmadığını gerekçe göstererek, üst mahkemeye itiraz edip hükümlülerin tutuklanmasını istedi. Mahkeme, 20 Haziran'da infazın devamına karar verince, hükümlüler yeniden cezaevine konuldu. 



</TEXT>
</DOC>
