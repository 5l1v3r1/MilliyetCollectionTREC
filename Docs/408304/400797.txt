<DOC>
<DOCNO> 400797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sontur12.html </URL>
<DATE> 2005/12/05/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Salataya limon kavgası cinayetle bitti 
</HEADLINE>
<TEXT>

     Ensar TEKİN DHA 

      BURSA’da, salataya limon sıkılmamasına sinirlenen 24 yaşındaki Ufuk Rodoplu, tartıştığı lokanta sahibi Uğur Eğrice'yi bıçaklayıp kaçtı. Aynı lokantada bulaşık yıkayan 22 yaşındaki Erkan Eğrice, amcasının bıçaklandığını görünce ruhsatsız tabancasıyla kovaladığı Ufuk Rodoplu'yu 6 kurşunla öldürdü. 
     Olay, Merkez Yıldırım İlçesi Ertuğrul Mahallesi Selçukbey Caddesi’ndeki bir içkili lokantada gece saat 03.00 sıralarında meydana geldi. Caddedeki Gökhan Restoran’a sabaha karşı arkadaşlarıyla birlikte gelen Ufuk Rodoplu, garsonlardan söğüş salatalık istedi. Gelen salatalığa limon sıkılmadığını anlayan Rodoplu, alkolün de etkisiyle işyeri sahibi Uğur Eğrice ile tartıştı. Tartışma büyüyünce dışarı çıkan Rodoplu ve Eğrice kavgaya başladı. Bu sırada bıçağını çeken alkollü müşteri, işyeri sahibini karın boşluğundan yaralayıp kaçtı. 
     Lokantada bulaşıkcı olarak çalışan Erkan Eğrice, amcasının bıçaklandığını görünce, ruhsatsız tabancasını aldı ve kaçmakta olan Ufuk Rodoplu’ya yetişip 6 el ateş etti. 
     Bekar ve işsiz olduğu öğrenilen Rodoplu ağır yaralı olarak hastaneye kaldırılırken yolda yaşamını yitirdi. Polis tarafından suç aleti tabanca ile yakalanan Erkan Eğrice, gözaltına alındı. 
     Bıçakla ağır yaralanan lokanta sahibi Uğur Eğrice ise Yüksek İhtisas Hastanesi’ne kaldırılarak tedavi altına alındı. 
     Cinayetle ilgili soruşturmaya Bursa Cumhuriyet Savcılığı’nca başlandı. Sorgusu devam eden katil zanlısı Erkan Eğrice’nin Amcamı kanlar içinde görünce kendimi kaybettim'' dediği öğrenildi. 
     
</TEXT>
</DOC>
