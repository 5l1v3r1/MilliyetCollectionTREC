<DOC>
<DOCNO> 403840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/dunya/axdun02.html </URL>
<DATE> 2005/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
En sancılı zirve 
</HEADLINE>
<TEXT>


Bütçe krizine çözüm bulmak için Brüksel'de dün başlayan AB zirvesinde İngiltere-Fransa çekişmesi yaşandı 

GÜVEN ÖZALP Brüksel 


Avrupa Anayasası'nın Fransa ve Hollanda'daki referandumlarda reddi nedeniyle ağır darbe alan, ardından da 2007-2013 bütçesi üzerinde anlaşamayan Avrupa Birliği'ne AB üye ülkelerin liderleri, dün Brüksel'de tarihin en zorlu zirvelerinden biri için bir araya geldi. İngiltere ile Fransa arasında çekişmeye sahne olan zirvede Dönem Başkanı İngiltere, bütçe konusunda üye ülkeleri ikna edemedi. 
İngiltere, önce bütçeden kendisine yapılan geri ödemenin belli bir kısmından vazgeçme karşılığında yeni üyelere yapılacak yardımdan kesintiye gidilmesini gündeme getirdi. Fransa ve Polonya'nın başını çektiği bir grup, İngiltere Başbakanı Tony Blair'e, "Genişlemenin en ateşli savunucusu olan İngiltere, bunun masraflarını karşılama konusunda da aynı isteği göstermeli" teziyle karşı çıktı. Zirvenin bugün bütçe konusunda nasıl sonuçlanacağında Blair ve Fransa Cumhurbaşkanı Jacques Chirac arasındaki kişisel çekişme önemli rol oynayacak. Dün her iki liderin umudu ilk defa AB zirvesine katılacak olan Almanya Başbakanı Angela Merkel'in desteğini alabilmekti. 
Anlaşma sağlanamazsa konu 1 Ocak'ta dönem başkanlığını üstlenecek Avusturya'ya devredilecek. 2006 içinde anlaşma sağlanamaması durumunda ise AB uzun vadeli bütçe sistemini bir kenara bırakarak yıllık bütçeler üzerinden çalışmak zorunda kalacak. AB liderleri zirvenin ilk gecesinde bütçe konusunda uzlaşamayınca görüşmeler teknik düzeyde sabah saatlerine kadar sürdü. 


</TEXT>
</DOC>
