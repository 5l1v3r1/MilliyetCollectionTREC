<DOC>
<DOCNO> 405811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sonyas04.html </URL>
<DATE> 2005/12/22/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Avustralya'da 20 bin yıllık ayak izleri bulundu 
</HEADLINE>
<TEXT>

     Avustralya'da, 20 bin yıllık oldukları tahmin edilen, yetişkin ve çocuklara ait yüzlerce ayak izi bulundu. 
     Avustralya'nın Bond Üniversitesi araştırmacıları, Willandra gölü bölgesinde 450'den fazla ayak izinin bulunduğunu ve iyi muhafaza edilmiş bu ayak izlerinin son buzul çağından kaldığını sandıklarını belirttiler. 
     Ayak izlerinin bölgede buzul çağında yaşayan insanların yaşamları konusunda bilgi verebileceğini kaydeden araştırmacılardan Profesör Steve Webb, ayak izlerinden bazılarının sahiplerinin avlandığını sandıklarını ifade etti. 
     Ayak izlerinden bazılarının, bir erkeğin koştuğunu gösterdiğini kaydeden Webb, başka ayak izlerinin de toplu halde yürüyen bir aileye ait olduğunu tahmin ettiklerini söyledi. 
     Bilim adamları, 19-23 bin yıllık oldukları tahmin edilen ayak izlerinin çok iyi durumda olmasını, izlerin killi bir bölgede bırakılmış olmasına bağlıyor. Bölgedeki toprakta kalsiyum karbonat bulunmasının, toprağın çimento gibi sertleşmesini sağladığı belirtiliyor. 
     
</TEXT>
</DOC>
