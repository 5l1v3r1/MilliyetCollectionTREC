<DOC>
<DOCNO> 406991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/soneko20.html </URL>
<DATE> 2005/12/27/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Ankara'da yılın zam şampiyonu kuru soğan 
</HEADLINE>
<TEXT>

     Halide Özkul AA 

Ankara Ticaret Borsası'nda ATB en yüksek miktarda işlem gören 25 ürün içinde 2005 yılında fiyatı en çok artan ürün kuru soğan oldu. 
     Bir önceki yıla göre fiyatı yüzde 114.2 artan kuru soğanı yüzde 75 fiyat artışıyla patates izledi. Geçtiğimiz yılın fiyat artış rekortmeni olan yumurtanın fiyatı ise bir önceki yıla göre yüzde 20 oranında geriledi. 
     ATB verilerinden derlenen bilgiye göre, borsada en yüksek miktarda işlem hacmi gerçekleşen 25 üründen 13'ünün fiyatı bir önceki yıla göre azalırken, 12'sinin fiyatında ise artış oldu. 
     
     FİYATI ARTAN ÜRÜNLER 
     ATB'de işlem gören ürünler içinde kuru soğan ve patatesten sonra fiyatları en fazla yükselen ürünler yüzde 12.3 ile pirinç, yüzde 12.2 ile kırmızı et, yüzde 10.6 ile nohut, yüzde 8.1 ile küçükbaş canlı hayvan, yüzde 7.1 ile kaşar peynir, yüzde 7 ile irmik, yüzde 5.6 ile beyaz et, yüzde 2.8 ile beyaz peynir, yüzde 1.8 ile makarna, yüzde 1.3 ile de tereyağı oldu. 
     
     FİYATI AZALAN ÜRÜNLER 
     ATB verilerine göre, bu yıl içinde, bir önceki yıla göre fiyatı en fazla düşen ürün yüzde 25 ile razmol iri, kepekli un olurken bunu yüzde 24.2 ile mısır, yüzde 21.8 ile de arpa takip etti. Yine arpayı yüzde 20 gerileme ile yumurta, yüzde 18.8 ile katı yağlar, yüzde 13.7 gerileme ile kuru fasulye, yüzde 10.8 ile kırmızı mercimek, yüzde 8.6 ile bulgur, yüzde 8.3 ile buğday bezostia , yüzde 3.6 gerileme ile büyükbaş ham deri, yüzde 3.3 ile un tip 1 , yüzde 2.6 ile de sıvı yağlar izledi. 
     2005'de fiyatı en az düşen ürün ise yüzde 1.5 ile büyükbaş canlı hayvan oldu. 
     
     KURU SOĞAN'IN GEÇTİĞİMİZ YILKİ DURUMU 
     Ankara Ticaret Borsası'nda işlem gören ürünlerin geçtiğimiz yılki fiyat artışlarına bakıldığında ise bu yılın fiyat artış rekortmeni olan kuru soğanın, geçen yıl bir önceki yıla göre fiyatı yüzde 58.9 gerileyerek borsada işlem gören ürünler arasında fiyatı en fazla düşen ürün olmuştu. 
     Yine geçtiğimiz yıl fiyat artış rekortmeni olan yumurtanın fiyatı da bu yıl yüzde 20 oranında gerilerken, bu yıl fiyatı en çok artan ürünler sıralamasında ikinci olan patates de geçtiğimiz yıl fiyatı azalan ürünler arasında sıralanmıştı. 
     
</TEXT>
</DOC>
