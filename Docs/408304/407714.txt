<DOC>
<DOCNO> 407714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sontur17.html </URL>
<DATE> 2005/12/29/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Sayısal loto mu, Milli Piyango mu 
</HEADLINE>
<TEXT>

     
     Zafer Akpınar 
     
Yılbaşı özel çekilişi için 10 milyon numara üzerinden bilet bastırılan Milli Piyango’da büyük ikramiyeyi yakalama olasılığı 10 milyonda 1 iken, aynı gün çekilişi yapılacak Sayısal Loto’da 6’yı yakalama şansı ise 13 milyon 983 bin 816’da 1’e denk düşüyor. 
     AA muhabirinin edindiği bilgiye göre, her yıl yılbaşında Milli Piyango özel çekiliş programı hazırlarken, özel televizyon kanalları, bazı alışveriş merkezleri ve mağazalar da çeşitli yılbaşı hediyeleri dağıtıyor. 
     Birçok kişi aldığı biletler, yaptığı alışverişler, şans oyunları, gönderdiği mesajlarla yeni yıla umutlarla giriyor. 
     Bu umutların en büyüğünü bu yıl 20 milyon YTL 20 trilyon lira 
     verecek Milli Piyango oluşturuyor. Milli Piyango idaresi 7 haneli, 10 milyon numara üzerinden bilet bastırdı. 31 Aralık Cumartesi gecesi Milli Piyango Yılbaşı Özel Çekilişi’nin yanı sıra aynı gece Sayısal Loto heyecanı da yaşanacak. Selçuk Üniversitesi Fen-Edebiyat Fakültesi İstatistik Bölümü Öğretim Görevlisi Dr. İsmail Kınacı, 10 milyon numara üzerinden bastırılan Milli Piyango’da büyük ikramiyeyi yakalama olasılığının 10 milyonda 1 olduğunu söyledi. Sayısal Loto’da ise kombinasyon hesaplamalarına göre 6’yı tutturma şansının 13 milyon 983 bin 816’da 1 olduğunu ifade eden Kınacı, şunları kaydetti "Yani bir kişi 13 milyon 983 bin 816 kolon Sayısal Loto oynarsa 6’yı tutturması garanti oluyor. İlk bakışta Milli Piyango’da büyük ikramiye yakalama şansı daha yüksek görünüyor. Ancak, çeyrek Milli Piyango biletine verilecek 5 YTL ile Sayısal Loto’da 10 kolon oynanabiliyor. Ancak kazanılacak para arasında da büyük fark var. Sayısal Loto’da, Milli Piyango’ya göre kazanılacak para miktarı daha az." 
     
</TEXT>
</DOC>
