<DOC>
<DOCNO> 406030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sonsiy16.html </URL>
<DATE> 2005/12/23/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Komisyon Başkanı'nın 'laiklik' sabıkası 
</HEADLINE>
<TEXT>

     Esat Pala CNN TÜRK 

Laik çizgisiyle tanınan 19 Mayıs Üniversitesi Rektörü Ferit Bernay'a dair iddiaları araştıran TBMM Komisyonu Başkanı Cemal Yılmaz Demir'in ''anayasanın laiklikle ilgili maddesi değişecek'' dediği için hapis cezasına çarptırıldığı ortaya çıktı. 
     Samsun 19 Mayıs Üniversitesi Rektörü Ferit Bernay, üniversitede kendi görüşü doğrultusunda kadrolaşmaya gitmekle suçlanıyor. 
     Keskin laik ve Atatürkçü çizgisi ile tanınan Bernay hakkındaki iddiaları araştıran TBMM Komisyonu'nun başında bulunan Samsun Milletvekili Cemal Yılmaz Demir'in ise, "anayasanın laiklikle ilgili maddesi değişecek" dediği için, altı ay hapis cezasına çarptırıldığı ortaya çıktı. 
     Yılmaz Demir, Refah Partisi'nin il yönetiminde görevli olduğu 11 eylül 1994'te Samsun'daki yaptığı bir konuşmada şöyle demişti 
     "Hukuk devletinde 'Anayasa'nın laiklik maddesinin değiştirilmesi dahi teklif edilemez' maddesi, bir hukuk devleti Anayasası'na yakışmaz. Evvela 'bu maddenin değiştirilmesi teklif dahi edilemez' maddesini değiştireceğiz. Anayasa'nın ilk maddesi şöyle olacak Bu milletin kanunları, Anayasa'sı, milletin örfüne, adetlerine, inançlarına aykırı olamaz." Yılmaz Demir, bu sözleri nedeniyle Siyasi Partiler Yasası'nın 86'ncı maddesini ihlal suçundan altı ay hapis cezasına çarptırıldı. Daha sonra bu ceza paraya çevrildi. 
     Bu madde, "siyasi partiler TC'nin laiklik niteliğinin değiştirilmesi ve halifeliğin yeniden kurulması amacını güdemez ve bu amaca yönelik faaliyetlerde bulunamaz" diyor. 
     Yılmaz Demir'e hakkındaki ceza hatırlatıldığında, bugün laiklikle ilgili bir sorunu olmadığını söylüyor. 
     Yılmaz Demir'in başkanı olduğu TBMM Komisyonu'nun araştırdığı 19 Mayıs Üniversitesi Rektörü Bernay ise, laiklik ve Atatürkçülük konusunda yaptığı keskin konuşmalarla tanınıyor. 
     AKP, Bernay'ı kendisi gibi düşünmeyenleri üniversiteden uzaklaştırmak, kendisi gibi düşünenlere kadro dağıtmakla suçluyor. 
     Komisyon son iki toplantıda Bernay'a yakın isimleri dinledi ve AKP ile CHP arasında küfürleşmeye varan tartışmalar oldu. 
     
     Kadrolaşma iddiaları 
     Başkanlığını Cemal Yılmaz Demir'in yaptığı, 19 Mayıs Üniversitesi'ndeki kadrolaşma iddialarını araştıran komisyon çalışmalarında sona yaklaştı. 
     Bugüne kadar onlarca öğretim görevlisi, üniversite çalışanı ve firma sahibiyle görüşen komisyon üyeleri, özellikle yoğun kadrolaşma ve keyfi yönetim iddialarıyla karşılaştı. 
     Komisyona iletilen en önemli iddia ise, kardiyoloji merkezi inşaatıyla ilgili. İddiaya göre, eski rektör Osman Çakır döneminde inşaatına başlanan kardiyoloji merkezi projesi Ferit Bernay'ın rektör seçilmesiyle değişti. 
     Yard. Doç. Dr. Bünyamin Şahin, komisyona 5 aralıkta verdiği ifadede, "odama giriş çıkışımda tutanak tutuluyor ve kapı üzerime kilitleniyor. Kilidi açtırmak için telefon açıyordum, 15 dakika sonra gelip açıyorlardı" dedi. 
     Prof. Cemil Çelik ise, "öğrencime ABD'nin Temple Üniversitesi'nde burs ayarladım. Ancak, izin verilmedi. Gerekçe ise, 'temple' tapınak demekmiş. Bu okul dinci minci bir üniversitedir diye göndermediler" diye konuştu. 
     
</TEXT>
</DOC>
