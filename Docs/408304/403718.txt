<DOC>
<DOCNO> 403718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sonsiy09.html </URL>
<DATE> 2005/12/15/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Barzani Pek çok yerdeki listelerde sorunlar ve eksikler var 
</HEADLINE>
<TEXT>

     
     İrfan Cemiloğlu-İbrahim Yakut bildiriyor 
     
Irak Kürdistan Demokrat Partisi IKDP Lideri Mesut Barzani, Irak’taki seçimle ilgili olarak, "Pek çok yerdeki listelerde sorunlar ve eksiklikler var" dedi. 
     Irak’ın kuzeyindeki Erbil, Dohuk ve Süleymaniye kentlerinde oy verme işlemi saat 07.00’de başlamasına rağmen, seçmenler erken saatlerde oy kullanmak için sandık başına gitmedi. Saat 11.00’den sonra, yoğunluk nedeniyle sandık başlarında kuyruk oluştu. 
     IKDP Lideri Mesut Barzani, Selahaddin kentindeki karargahının yakınında bulunan Serıreş mevkiinde kurulan sandıkta oy kullandı. 
     Barzani, bir gazetecinin "Seçimin komşu ülkelere etkisi nasıl olacak " sorusuna, "Uzun mücadelemiz sonucunda bu seçim fırsatını elde ettik. Bundan sonra daha güzel günler olacak. Bu seçim bizim ve komşu ülkeler için olumlu olacak. Irak attığı tüm adımları komşularını hesaba katarak atıyor" diye cevap verdi. 
     Kerkük ve Süleymaniye’de çok sayıda kişinin isminin listede yer almadığına dair gazetecilerin sorusu üzerine Barzani, şöyle konuştu 
     "Kerkük’teki seçim listelerine adı geçmeyenlerin durumu ile ilgili seçim kurulu görevlileriyle bu konuyu konuşmuştuk. Sorun da halledildi. Pek çok yerde listelerde sorunlar ve eksikler var. Şu an için ne olacak bilmiyorum. Artık oylar kullanılmaya başladı. Bunları düzeltmek için çok geç." 
     
</TEXT>
</DOC>
