<DOC>
<DOCNO> 401676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/soneko15.html </URL>
<DATE> 2005/12/08/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Yılbaşında 20 milyon heyecanı başlıyor... 
</HEADLINE>
<TEXT>

     Büyük ikramiyenin 20 milyon YTL 20 trilyon TL olarak belirlendiği yılbaşı özel çekilişinde heyecan başlıyor. Talih kuşunun 31 Aralık yılbaşı özel çekiliş biletleri, yarın satışa sunuluyor. 
     Sevkıyat sırasında çalışan 10 bin 969 biletle ilgili takip de sürüyor. 
     Milli Piyango İdaresi Genel Müdürü İhya Balak'ın verdiği bilgiye göre, yılbaşı özel çekilişi için 200 milyon YTL'lik bilet bastırıldı. İhtiyaç halinde bayilere gönderilmek üzere Genel Müdürlük'te tutulanlar dışındaki bütün biletler, il ve ilçelerdeki bayilere ulaştırıldı. 
     Tam biletin geçen yıl olduğu gibi 20 YTL, yarım biletin 10 YTL, çeyrek biletin de 5 YTL'den satılacağı yılbaşı özel çekilişinde dağıtılacak ikramiye miktarı da, 118 milyon 260 bin YTL olarak tespit edildi. 
     
     13 KİŞİYE MİLYONER OLMA ŞANSI 

     Yılbaşı özel çekilişinde, büyük ikramiye olarak 1 adet 20 milyon YTL verilecek. 14 milyon 674 bin dolara karşılık gelen bu tutar, Milli Piyango'nun döviz bazında da verdiği en yüksek ikramiye olacak. 
     Özel çekilişte, 1 adet 5 milyon YTL, 5 adet de 1 milyon YTL dağıtılacak. Böylece yeni yıla en az 7, en çok da 13 kişinin milyoner, bir başka ifadeyle trilyoner olarak girme şansı bulunacak. 
     Eğer, 20 milyon ve 5 milyon YTL'lik ikramiyeler çeyrek, 1'er milyon YTL'lik ikramiyeler ise tam bilete çıkarsa, 13 kişi milyon YTL'lik ikramiyelere sahip olacak. 20, 5 ve 1'er milyon YTL'lik ikramiyeler tam bilete çıkarsa, bu defa milyoner sayısı 7'de kalacak. 
     10 adet 500 bin, 20 adet 100 bin ve 50 adet 50 bin YTL'lik ikramiyelerin verileceği yılbaşı özel çekilişinde, umudunu piyangoya bağlayanlar, 2 milyon da amorti kazanacak. 
     Bu şekilde 2 milyon 656 bin 800 adet ikramiye karşılığı vatandaşa, 118 milyon 260 bin YTL ödenecek. 
     
     BİLETLER ÇALINDI 

     Öte yandan, Milli Piyango İdaresi'nin yılbaşı özel çekilişi için bastırarak Ziraat Bankası'nın Gebze, Akçakoca, Körfez-Kocaeli ve Alaplı Şubelerine gönderdiği 10 bin 969 adet bilet, posta sevkıyatı sırasında kayboldu. 
     İdare, kaybolan biletlerin kupür, numara ve serilerini Resmi Gazete'nin dünkü sayısında yayımladı ve bu biletlerin geçersiz olduğunu bildirdi. İdare, bu biletlere ikramiye çıkması halinde ödeme yapılmayacağını da duyurdu. 
     Milli Piyango İdaresi Genel Müdürü Balak, A.A muhabirine, olayla ilgili şu açıklamada bulundu 
     ''Biletler, 17 Kasım'da Ziraat Bankası'na sevk sırasında çalındı. 40 bin küsur bileti taşıyan posta kamyonunun önü soyguncular tarafından kesiliyor ve kamyonu ıssız bir yere götüren soyguncular, yılbaşı biletlerini bir minibüse yükleyerek, çalıyor. 
     Olay hemen jandarmaya intikal ettirildi. Jandarma kısa sürede soyguncuları yakaladı. 30 bin dolayında bilet, sokağa atılmış vaziyette bulundu, ancak 10 bin 969'u kayıp. Bu biletler, yakılarak imha edilmiş de olabilir, araştırma sürüyor. Ancak, piyasaya verilme ihtimalini de dikkate alarak bunların seri ve numaralarını Resmi Gazete'de ilan ederek, geçersiz saydık. Bütün bayilerimizi de bilgilendirdik. Onlar, kendilerine iletilen seri numaralı biletlerin satıldığını görürse, hemen ihbarda bulunacaklar.'' 
     
     VATANDAŞ, NE YAPMALI 

     Yılbaşı özel çekilişi için 30 milyonun üzerinde bilet basıldığını ve kayıp biletlerin toplam içinde çok cüzi bir rakam oluşturduğunu kaydeden Balak, şöyle devam etti 
     ''Çok tedirgin olmaya gerek yok. Fakat biz yine de her türlü tedbiri alıyoruz. Hiç kimsenin mağdur olmasını istemiyoruz. Belki bu arada jandarma o biletlerle ilgili bir sonuca da ulaşabilir. Burada vatandaşlarımızı duyarlı olmaya çağırıyorum. İnternet adresimizde kayıp biletlerin numaralarını yayımladık. Vatandaşımız oraya bakabilir. Tereddüdü olan bizi arayıp, biletinin numarasını kontrol etsin.'' 
     
     KARABORSA OLMAYACAK 

     Balak, yılbaşı özel çekilişi için bayilere istedikleri kadar biletin gönderildiğini de söyledi. 
     Bir miktar bileti sıkıntı halinde bayilere göndermek için stokta tuttuklarını kaydeden Balak, ''Kimse merak etmesin. Karaborsa olmayacak. Her türlü önlemi aldık'' dedi. 
     Balak, vatandaşa da yılbaşı özel çekilişi için ''bol şans'' diledi. 
     
     İKRAMİYE TABLOSU 

     

İkramiye adedi İkramiye Miktarı YTL İkramiye Tutarı YTL 1 20.000.000 20.000.000 1 5.000.000 5.000.000 5 1.000.000 5.000.000 10 500.000 5.000.000 20 100.000 2.000.000 50 50.000 2.500.000 50 20.000 1.000.000 100 10.000 1.000.000 500 5.000 2.500.000 1.000 500 500.000 5.000 300 1.500.000 50.000 100 5.000.000 100.000 60 6.000.000 500.000 40 20.000.000 2.000.000 20 40.000.000 63 teselli ikr. 20.000 1.260.000 ---------------------------- 2.656.800      
</TEXT>
</DOC>
