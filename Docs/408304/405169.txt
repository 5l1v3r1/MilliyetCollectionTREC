<DOC>
<DOCNO> 405169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sonyas16.html </URL>
<DATE> 2005/12/20/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
26.6 milyar dolara yeni bir kent... 
</HEADLINE>
<TEXT>

     Suudi Arabistan hükümeti, batıdaki Cidde kenti yakınlarında yeni bir kent inşa edileceğini, Dubai İmar Properties adlı şirket tarafından kurulacak kentin maliyetinin 26.6 milyar dolar olduğunu açıkladı. 
     Suudi Arabistan Yatırımlar Genel İdaresi Sagia , yabancı yatırımları teşvikten sorumlu kamu kurulu ve imar şirketi tarafından ortak yapılan yazılı açıklamada, yarın başlayacak söz konusu inşaatın Suudi Arabistan'daki en büyük özel yatırım projesi olduğu belirtildi. 
     Kent inşaatına ilişkin açıklamanın, Suudi Arabistan Kralı Abdullah, veliaht Prens Sultan ile Dubai Emirliği veliaht Prensi Şeyh Muhammed Bin Raşid el Maktum'un hazır bulunduğu tören sırasında yapıldığı bildirildi. 
     Bir liman, sanayi bölgesi, eğitim sitesi, finans merkezi, turistik oteller ve ikamete ayrılan bölge olmak üzere toplam 6 kısımdan oluşan projeyi, imar şirketi önderliğinde Suudi Arap ve Birleşik Arap Emirlikleri şirketlerinin kurduğu konsorsiyumun hayata geçireceği, konsorsiyum içinde Bin Ladin grubunun da yer aldığı kaydedildi. 
     Projenin 500 bin kişiye istihdam yaratmasının beklendiği belirtilen açıklamada, ilk aşamanın 24 ila 36 aylık bir dönemde tamamlanmasının planlandığı ifade edildi. 
     
</TEXT>
</DOC>
