<DOC>
<DOCNO> 405514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/dunya/axdun02.html </URL>
<DATE> 2005/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hukuka ve KKTC'ye güveniyoruz' 
</HEADLINE>
<TEXT>


NEVSAL ELEVLİ Londra 


İngiliz Linda ve David Orams çifti aleyhine, Rum vatandaşı Meletiu Apostolidi tarafından KKTC'deki arazisi üzerine ev yaptırdıkları gerekçesiyle açılan davaya, İngiltere Yüksek Mahkemesi nezdinde itiraz edildi. Aralarında İngiltere Başbakanı Tony Blair'in eşi Cherie Blair'in de bulunduğu avukat ekibinin hazırladığı itiraz dilekçesini sunmak üzere Yüksek Mahkeme'ye gelen Linda ve David Orams, davayı kazanacaklarından emin olduklarını kaydetti. Çift, "Hukuka ve KKTC hükümetine güveniyoruz" diye konuştu. 
Orams çifti, KKTC hükümetine sonsuz güven duyduklarını ve hukuk mücadelesini sadece kendileri adına değil, KKTC'de mülk sahibi olan bütün diğer İngilizler adına da sürdürdüklerini belirtti. 
Linda Orams, "Biz politikacı değiliz. Ancak ne yazık ki Rumlar bunu politik bir mesele haline getirdiler. Artık geçmişi unutup ahenk içinde yaşamalılar" dedi. 


</TEXT>
</DOC>
