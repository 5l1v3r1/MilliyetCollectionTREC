<DOC>
<DOCNO> 400704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/soneko47.html </URL>
<DATE> 2005/12/05/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Serdengeçti Kademeli olarak enflasyon hedeflemesine yaklaşıldı 
</HEADLINE>
<TEXT>

     Merkez Bankası Başkanı Süreyya Serdengeçti, ''Merkez Bankası 2006 yılında, para politikası kurumsallaşma süreci çerçevesinde enflasyon hedeflemesi rejiminin uygulamasına geçecektir'' dedi. 
     Merkez Bankası Başkanı Süreyya Serdengeçti, düzenlediği basın toplantısında, Türkiye'de enflasyon hedeflemesi rejimine geçilmesi ile birlikte, son yıllarda düşen enflasyon sürecinden, fiyat istikrarı sürecine doğru ilerlemenin planlandığını bildirdi. Bu kapsamda, önümüzdeki dönemde para politikasının genel çerçevesinde enflasyon hedefleri ve bu hedeflere ulaşmak için izlenecek politikalar konusunda giderek artan bir açıklık ve hesap vermenin söz konusu olacağını anlatan Serdengeçti, ''Bu duyuru, enflasyon hedeflemesi rejiminin çerçevesine ilişkin temel bir politika metni olarak algılanmalıdır'' dedi. 
     Merkez bankalarının birinci ve öncelikli amacının fiyat istikrarını sağlamak ve sürdürmek olduğunu belirten Serdengeçti, enflasyon hedeflemesinin ise fiyat istikrarına ulaşılabilmesi amacıyla uygulanan ve giderek yaygınlaşan bir para politikası stratejisi olduğunu bildirdi. 
     Akademik yazında birçok farklı tanım bulunsa da uygulamalara bakıldığında enflasyon uygulaması rejimini diğer rejimlerden ayıran iki ana unsur bulunduğuna dikkati çeken Serdengeçti, şunları söyledi 
     ''Birincisi, enflasyon hedeflemesi rejimi uygulayan Merkez Bankaları enflasyon hedeflerini rakamsal olarak açıklamakta bu hedeflere ulaşmayı taahhüt etmekte ve açıklanan hedeflere ulaşılamaması durumunda kamuoyuna hesap vermekle yükümlü olmaktadırlar. Para politikası kararlarının ekonomiyi etkilemesi belli bir süre gerektirdiğinden merkez bankaları bugünkü enflasyonu değil, gelecekteki enflasyonu kontrol edebilmekte, bu amaçla belirli zaman aralıkları ile enflasyon tahminleri oluşturmakta ve bu tahminleri kamuoyu ile paylaşmaktadırlar. Bu nedenle enflasyon hedeflemesi rejimi çoğu zaman enflasyon tahmini hedeflemesi olarak da adlandırılabilmektedir. Bu doğrultuda öngörülerin enflasyon hedefi ile tutarlılığı ve hedeften sapma konusundaki riskler kamuoyuna anlatılmaktadır. 
     
     ENFLASYON HEDEFLEMESİ REJİMİNE YAKLAŞILDI 
     Türkiye'de uygulanan para politikasının kademeli olarak enflasyon hedeflemesi rejimine yaklaştığını belirten Serdengeçti, 2006 yılında ise şeffaflık ve hesap verebilirlik alanında atılacak yeni adımlar ile uygulanacak olan para politikasının, artık enflasyon hedeflemesi rejimi olarak tanımlanacağını bildirdi. 
     Diğer ülke örnekleri ve Türkiye'nin geçmiş deneyimleri incelendiğinde enflasyon hedeflemesi rejiminin, para politikasında son olmadığı, aksine kesintisiz gelişme sürecinin bir parçası olduğunun görüldüğünü kaydeden Serdengeçti, bu gelişme sürecinin sadece politika uygulayıcıları için değil, tüm ekonomik birimler için de geçerli olduğunu bildirdi. Serdengeçti, bu süreçte kamuoyu ile karşılıklı etkileşimin ve bilgi paylaşımının artmasının rejimi daha işlevsel ve etkin kılacağını belirterek, bu doğrultuda Merkez Bankası açısından önümüzdeki dönemin başlıca gündem maddelerinin, şeffaflığın, hesap verebilirliğin ve öngörülebilirliğin artırılması olacağını vurguladı. 
     
</TEXT>
</DOC>
