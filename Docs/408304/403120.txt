<DOC>
<DOCNO> 403120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sonspo15.html </URL>
<DATE> 2005/12/13/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Beşiktaş'tan umuda yolculuk... 
</HEADLINE>
<TEXT>

     Beşiktaş, UEFA Kupası 2. tur H Grubu'nda yarın Vitoria Guimaraes ile yapacağı 4. ve son maç için Portekiz'e gitti. 
     Siyah-beyazlılar, sabah saatlerinde özel uçakla Portekiz'e hareket etti. 
     Beşiktaş Kulübü Asbaşkanı ve Futbol Şube Sorumlusu Kıvanç Oktay, Atatürk Havalimanı'nda yaptığı açıklamada, Portekiz'e galibiyet için gittiklerini belirterek, ''Bizim orada farklı galip gelmemizin yanı sıra, rakibimiz Bolton Wanderers'ın da Sevilla'ya yenilmesi gerekiyor. Biz üstümüze düşeni yapıp galip geleceğiz ve rakibimizin kaybetmesini bekleyeceğiz'' dedi. 
     Kulüp Yönetim Kurulu Üyesi Süleyman Eren ise, az da olsa gruptan çıkma şanslarının bulunduğunu vurgulayarak, ''Biz öncelikle Portekiz'de galip gelmek istiyoruz. Daha sonra da diğer maçın sonucuna bakacağız'' diye konuştu. 
     Ligin devre arasında transfer yapılıp yapılmayacağıyla ilgili bir soruya, Teknik Direktör Jean Tigana'nın vereceği rapor doğrultusunda hareket edeceklerini belirterek yanıt veren Eren, takımda ''operasyon'' yapılıp yapılmayacağıyla ilgili olarak sorulan bir diğer soruya ise, ''Operasyon demeyelim ama, birkaç oyuncuyla yollarımızı ayırabiliriz. Bunların hepsi hocamızın vereceği rapor sonrasında netlik kazanır'' şeklinde konuştu. 
     
     FUTBOLCULARIN GÖRÜŞLERİ 

     Siyah-beyazlı futbolculardan İbrahim Toraman, Portekiz'de kazanacaklarını savunarak, ''Ancak sadece bizim kazanmamız gruptan çıkmak için yetmiyor. Sevilla'nın da galip gelmesi gerekiyor. Sonuçta bu bir Avrupa Kupası maçı. Ne olursa olsun kazanmak istiyoruz'' dedi. 
     Ahmed Hassan Kamel ise, kendileri için önemli bir maça gittiklerini ifade ederek, ''İyi oynayıp kazanmak istiyoruz'' diye konuştu. 
     
     PANCU PASAPORTUNU UNUTTU 

     Beşiktaş'ın Rumen futbolcu Daniel Gabriel Pancu, yolculuk öncesi pasaportunu Ümraniye BJK Nevzat Demir Tesisleri'nde unuttu. 
     Rumen futbolcunun pasaportu, kafile havalimanına geldikten yaklaşık yarım saat sonra tesislerden getirildi ve Pancu da takımla birlikte Portekiz'e gitti. Bu arada, Beşiktaş Kulübü Başkanı Yıldırım Demirören de kafileyle birlikte Portekiz'e giderken, ayrıca ikinci başkan Murat Aksu, Asbaşkan Kıvanç Oktay, yöneticiler Süleyman Eren ve Sinan Vardar da kafilede yer aldı. 
     
     6 EKSİK 

     Siyah-beyazlı takımda 6 eksik bulunuyor. 
     Sakatlıkları süren İbrahim Akın, Mustafa, Ahmet Dursun, Okan, Tayfur ve Gökhan, kafilede yer almıyor. 
     Beşiktaş bu akşam maçın oynanacağı statta son çalışmasını yapacak. Antrenmandan önce Teknik Direktör Tigana basın toplantısı düzenleyecek. 

     
</TEXT>
</DOC>
