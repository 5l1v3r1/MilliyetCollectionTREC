<DOC>
<DOCNO> 405295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sondun34.html </URL>
<DATE> 2005/12/21/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Rum Bakan Kuzey Kıbrıs'ın yüzde 88'i bizim 
</HEADLINE>
<TEXT>

     Hüseyin Alkan-BBC Türkçe Servisi 

      Rum Dışişleri Bakanı Yorgo Yakovu, Kıbrıslı Türkler öncelikle kuzeyin yüzde 88'inin Rum toprağı olduğunu kabul etmesi gerekir dedi. BBC Türkçe Servisi'ne verdiği mülakatta Kuzey Kıbrıs Meclisi'nin onayladığı yasa kapsamında oluşturulacak mülkiyet komisyonuna hiçbir Rum vatandaşının başvuracağını sanmadığını söyleyerek, yasanın Avrupa İnsan Hakları Mahkemesi'ni aldatmaya dönük olduğunu savundu. 
     Kuzey Kıbrıs Meclisi, dün Rumların 1974'ten önce Türk kesiminde bıraktıkları malların iadesini öngören yasa tasarısını kabul etmişti. 
     Ada'da büyük tartışma yaratan yasa tasarıda son dakikada çok önemli bir değişiklik yapılarak Türklere güneydeki mallarına karşılık verilen gayrimenkuller kapsam dışı bırakıldı. 
     Bu durumda Kuzey'de oluşturulacak komisyona başvurmaları halinde Rumların alabileceği topraklar önemli ölçüde sınırlandırıldı. 
     Rumlara iade edilebilecek toprak miktarının 50 bin dönüm olduğu söyleniyor. Bu da Kuzey Kıbrıs topraklarının yüzde 4'üne denk geliyor. 
     Kuzey Kıbrıs Hükümeti, bu yasayı, Rumların Avrupa İnsan Hakları Mahkemesi'ne açtığı mülkiyet davalarının önünü kesmek amacıyla çıkardığını söylüyor. 
     Yasayla Ada'da bir iç hukuk yolu oluşturulması, mahkemenin davaları Kuzey'de kurulacak komisyona yönlendirmesi hedefleniyor. 
     Peki Avrupa İnsan Hakları Mahkemesi, Türk tarafının bu adımını kabul edecek mi 
     Kıbrıs Dışişleri Bakanı Yorgo Yakovu bu soruyu "Hayır" diye yanıtladı ve şöyle devam etti 
     ''Çok ciddi şüphelerim var. Sözde yasada yüzde 4'lük bir toprak iadesinden söz ediliyor. Saygın bir Avrupa mahkemesinin böyle bir yöntemi kabul edeceğini sanmıyorum." Yakovu, Türk tarafında oluşturulacak komisyona bir Rum vatandaşının bile başvuruda bulunacağını sanmadığını belirterek şunları söyledi 
     ''Bu geçmişte de denendi. Birçok Kıbrıs vatandaşının bu komisyona başvuracağı iddia edildi. Ama kimse başvurmadı. Şimdi de kimsenin başvuracağını sanmıyorum. Bu sözde yasa, yasal olmamasının dışında birçok aldatmacayla dolu. Avrupa İnsan Hakları Mahkemesi kandırılmaya çalışılıyor. 
     Kıbrıslı Türklerin öncelikle 1974'ten önce Kuzey'deki Rum topraklarının oranının yüzde 88 olduğunu kabul etmesi gerekiyor. 
     Kuzey'deki toprakların sadece yüzde 12'si Türklere aitti. Mülkiyet meselesinin kapsamlı bir çözüm çerçevesinde çözülmesi gerektiğini düşünüyoruz. Bu konuda müzakerelere de hazırız.'' 
     
</TEXT>
</DOC>
