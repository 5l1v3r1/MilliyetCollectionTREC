<DOC>
<DOCNO> 407290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sondun32.html </URL>
<DATE> 2005/12/28/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Rumlarda patates isyanı 
</HEADLINE>
<TEXT>

     Kıbrıs Rum kesimindeki patates üreticileri, Rum yönetiminden destek ve çeşitli sorunlarına çözüm bulunması talebiyle bugün eylem başlattı. Rum polisi, eylemcilerden 100'ünü tutukladı. 
     Rum patates üreticileri, taleplerine karşılık bulamadıkları gerekçesiyle yeni yıla traktörleri ve tarım araçlarıyla Rum Başkanlık Köşkü önünde girmek ve köşke ulaşımı engellemek istedi. 
     Bu nedenle Dikelya-Rizoelia-güney Lefkoşa güzergahından sabah saatlerinde harekete geçen patates üreticileri, güney Lefkoşa'da bazı caddeleri ve Dikelya ile Larnaka'ya giden yolları trafiğe kapattı. Rum polisi, öğle saatlerinde eylemcilerden 100'ünü tutukladı. 
     Eylem nedeniyle Rum polis genel müdürlüğü bünyesinde kriz yönetim masası oluşturuldu. 
     Rum Polis Genel Müdürü Tasos Panayotu, ''Rum polisinin eylemcilere zor ve şiddet kullanmak arzusunda olmadığını'' söyledi. Trafiğin engellenmesini istemediklerini ifade eden Panayotu, eylemcileri, tutuklama öncesi uyardığını da kaydetti. 
     
</TEXT>
</DOC>
