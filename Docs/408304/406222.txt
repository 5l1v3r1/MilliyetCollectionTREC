<DOC>
<DOCNO> 406222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/yazar/civaoglu.html </URL>
<DATE> 2005/12/24/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Nehir roman 
</HEADLINE>
<TEXT>


DİSK eylemleri dede -merhum- Vehbi Koç'un gözlerini yaşartmıştı. Şimdi ise DİSK Genel 
Başkanı, torun Mustafa Koç'a destek çıkıyor. Nereden nereye .. 
Anlatayım... 
Bir akşam yemeği sohbetinde, Merhum Vehbi Koç'tan onun zaman zaman gözleri dolduran bir yılbaşı anısı dinlemiştim. 
25 Aralık 1978... Gene böyle bir yıl sonu... 
DİSK, Silahtarağa'daki, Koç grubuna ait Türk Demirdöküm Fabrikası'nda yasadışı direniş başlatır. 
Olaylar büyür. Direnişçiler üretimi ve tüm çalışmaları durdurmak üzere eyleme geçerler. Kapıları, kaynak makineleriyle menteşelerine bloke ederler. 
Genel Müdür Yüksel Pulat ve yardımcısı Necati Arıkan ile tüm yöneticileri ve çalışanları içeri hapsederler. 
Bir gece öyle geçer. 
Ertesi gün isteyenlerin arka kapıdan çıkabilecekleri mesajını gönderirler. 
Cesur bir kişi olarak tanınan Yüksel Pulat reddeder. Eşi Gülay Pulat'a telefonda "sakin olmasını, evden çıkmamasını" söyler. Yardımcısı Arıkan ile birlikte 30 Aralık'a kadar 5 gün ve gece fabrikada kalır. 
O dönemde Cengiz Solakoğlu da Koç Grubu'nun BEKO Teknik Genel Müdürü'dür. 
Genel Müdür odalarında öyle TV falan bulunmayan yıllardır. 
Solakoğlu, Pulat ve Arıkan'a BEKO'dan bir televizyon gönderir. 
Televizyon arka kapıdan sokularak Pulat'a ulaştırılır. 
....................... 
Vehbi Bey öyle kolay kolay gözleri yaşaran adam değildi. Yıllarca çocuklarını ancak uykularındayken odalarına girerek öpüp sevdiğini yansıtayım ki kişiliği için fikir versin. 
Ama... Bazı kişiler ve olaylar, onun duyarlılığını gizleme duvarlarını yıkar. Bu olayda da Yüksel Pulat'ın tavrı, böyle bir etki yapmıştı. 
....................... 
Silahtarağa'daki Koç Fabrikası'nın kapılarının kaynaklanması eylemi üzerinden çeyrek yüzyılı aşkın zaman geçti. 
O eylemci DİSK, şimdi TÜSİAD Yüksek İstişare Konseyi Başkanı, torun Mustafa Koç'a omuz veriyor... Bu bir demokrasi dayanışması... 
Gerçekten... 
Van Yüzüncü Yıl Üniversitesi Rektör'ü Aşkın'ın tutukluluk hali üzerine TÜSİAD Yüksek İstişare Konseyi Başkanı olarak Mustafa Koç, "Rektör Aşkın'a reva görülen muameleyi tasvip etmiyoruz" demişti. Bu sözlerden sonra Ankara Cumhuriyet Başsavcılığı, Başbakan Erdoğan'ın "Adalete müdahale ediyorlar" tepkisiyle harekete geçmiş ve aralarında Mustafa Koç'un da bulunduğu, bu konuda ifadeleri olanlar için inceleme başlatmıştı. 
Önceki gün de DİSK Genel Başkanı Çelebi ise, "Mustafa Koç'un sözlerinin altına imzamı atarım. Koç'a destek için gerekirse yürüyüş yaparız" dedi. 
Böylece çeyrek yüzyıl sonra DİSK'le Koç arasında bir "dayanışma" gerçekleşti. 
Ama... Aslında... Dayanışmanın ortak paydası "demokrasidir." 
Özgürlükler, bağımsız yargı, insan hakları için demokrasinin 5. gücü olan iki önemli demokratik sivil toplum örgütü omuz omuza vermişlerdir. TÜSİAD'ın diğer üyelerinin de Koç'a destek bildirimi ve TÜSİAD Başkanı Ömer Sabancı'nın DİSK Genel Başkanı Çelebi'ye dün Denizli'den "teşekkürü" bu dayanışmanın diğer anlamlı görüntüleridir. 
...................... 
27 yıl öncesinden günümüze taşıdığım bu demokrasi serüveni, aslında bir benzeriyle Başbakan Erdoğan eksenli de yaşanmadı mı 
Erdoğan'ın bir şiir nedeniyle hapse girmesi bağlamında bugün karşı karşıya olduğu çevreler ona demokrasi adına destek vermedi mi O tavır, adalete baskı mıydı 
AB'den tarih alınması sürecinde Başbakan Erdoğan'ın TÜSİAD'dan "küresel lobi" desteği istemiş olduğunu da anımsayalım... Bu destek, "siyasi" değil miydi Demek TÜSİAD, Başbakanlık katında, sadece ekonomi konularında konuşmakla "sınırlı " ve "icazetli " görünmüyor. 
Ve... Koç'un söyleminin "biraz hafif bile kaldığı" yolunda yorumlandığından Ankara'dakilerin haberi var mı 
Rektör Aşkın, Orhan Pamuk, Hrant Dink, Ermeni Konferansı için yazıları bağlamında gazeteciler... Ve şimdi de Mustafa Koç... 
Birileri Türkiye'nin AB ile görüşmelerinin buzluğa kaldırılmasını mı istiyor 



</TEXT>
</DOC>
