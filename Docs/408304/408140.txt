<DOC>
<DOCNO> 408140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/siyaset/axsiy01.html </URL>
<DATE> 2005/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Roj TV'yi susturmayın' 
</HEADLINE>
<TEXT>


Güneydoğu'daki 56 belediye başkanı, PKK çizgisinde yayın yapan Roj TV'nin kapatılmaması için Danimarka Başbakanı'na mektup yazdı 

FERİT ASLAN Diyarbakır DHA 


Demokratik Toplum Partisi DTP üyesi 56 belediye başkanı, Danimarka Başbakanı Anders Fogh Rasmussen'e mektup yazarak Danimarka'dan uydu üzerinden ve PKK çizgisinde yayın yapan Roj TV'nin kapatılmamasını istedi. Mektup, Diyarbakır Büyükşehir Belediye Başkanı Osman Baydemir tarafından Rasmussen'e gönderildi. 
Belediye Başkanları mektupta, "Türk hükümetinin Roj TV konusundaki antidemokratik yaklaşımından endişe duyduklarını" kaydetti. Mektubun 10 gün önce belediye başkanları tarafından ortak kaleme alındığını belirten Baydemir, şunları söyledi 

'Yapıcı bir kanal' 
"Halkımızın Kürtçe yayın yapan başka bir kanal olmadığı için Roj TV'ye ihtiyaç duyduğunu belirtiyoruz. Alternatif olacak bir kanalın ulusal düzeyde Kürtçe yayın yapmasına izin verilirse sorun ortadan kalkar." 
Rasmussen'e gönderilen mektupta da şöyle denildi "Roj TV'nin yayın politikasını benimseyip benimsememek bir tartışma konusu olabilir. Mevcut siyasal durumda, Roj TV'nin ifade özgürlüğünün gelişmesi yolunda yapıcı ve olumlu bir çabayı temsil ettiğine inanıyoruz. Roj TV'nin yayınlarını Avrupa'dan sürdürmek zorunda kalması bizi de rahatsız etmektedir. Türkiye'nin Roj TV'yi yasaklamak yerine kucak açmasını ve hukuki bir kimlik kazandırmasını umut ediyoruz. Umarız bir gün Roj TV, Türk hükümetinin desteğiyle yayına başlayan çok sayıdaki Kürtçe televizyondan biri olur, yayınlarını İstanbul, Ankara ya da Diyarbakır'dan yapabilir." 

Arıtman'dan sitem 
DTP'lilerin isteği vatana ihanet 

İZMİR AA 

CHP İzmir Milletvekili Canan Arıtman, DTP üyesi 56 belediye başkanının,"Roj TV'nin kapatılmaması" yönünde Danimarka Başbakanı'na mektup göndermesine tepki göstererek, Roj TV'nin kapatılmaması isteminin "vatana ihanet" olduğunu belirtti. Arıtman, dün yaptığı yazılı açıklamada, Roj TV'nin, "Türkiye'de 30 bin insanı katleden terör örgütü PKK'ya ait olduğunu ve onun militanlığını yaptığını" kaydetti. Arıtman, açıklamasında şu görüşlere yer verdi "Roj TV'nin kapatılmaması istemi vatana ihanettir. Roj TV'nin kapatılmamasını talep etmek, PKK terör örgütü yandaşlığıdır. Türkiye Cumhuriyeti belediye başkanlarının, terör örgütüne yandaşlık yapmaları suçtur. Başbakan'ı ve İçişleri Bakanı'nı göreve davet ediyorum. Haklarında derhal idari ve yasal prosedürü başlatarak, görevden alınmaları sağlanmalıdır." 


</TEXT>
</DOC>
