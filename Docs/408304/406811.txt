<DOC>
<DOCNO> 406811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sonyas06.html </URL>
<DATE> 2005/12/26/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Noel Baba’nın tek gecede tüm çocuklara yardım dağıtması mümkün mü 
</HEADLINE>
<TEXT>

     
     LONDRA, DHA 

     
HIRİSTİYAN aleminde Noel’in gelişiyle birlikte tatiller de başlarken, ’Noel rehavetine’ kapılan İngiliz basını da internet sitelerinde haber yerine derlemelere yer veriyor. 
     Independent gazetesi de ’Noel’e ilişkin 12 soru’ başlığı altında bir derleme yayımlayarak ilginç konulara değindi. Bunlardan biri de, gerçekten var olması durumunda Noel Baba’nın tek gecede bütün dünya çocuklarına hediye ulaştırmayı başarıp başaramayacağına ilişkin bir soru oldu. 
     
     2.1 MİLYAR ÇOCUĞA 1’ER KİLOLUK HEDİYE PAKETİ 

     Konuyu esprili bir yaklaşımla işleyen gazete, "Nasa, Einstein ve 360 bin ren geyiğinin yardımıyla" bunun mümkün olacağını söylerken, bilim adamlarının 1850’lerden bu yana konu üzerinde kafa yorduğunu belirtti. Independent, Amerikan Havacılık ve Uzay Dairesi NASA uzmanlarının yaptığı araştırmalara göre, bir gece içinde, din ayrımı yapmadan, dünya üzerindeki 2.1 milyar çocuğa 1’er kiloluk hediye paketleri dağıtmanın, ’biraz zorlamayla da olsa’ ’gerçekçi’ bir düşünce olduğunu yazdı. 
     Dünya üzerindeki bütün çocukların hangi hediyeyi istediğini anlaması için Noel Baba’nın elektromanyetik sinyaller alabilen bir anteni olması gerektiğini farz eden NASA uzmanları, hane başına ortalama 2.5 çocuk hesabıyla, Noel Baba’nın hediyeleri dağıtmak bir gece içinde 842 milyon kez durması gerektiğini düşünüyor. Her 400 metrede bir duraklama yaptığını varsayan bilim adamları, Noel Baba’nın 350 milyon kilometre yol kat etmesi gerekeceğini ve her bir bacadan girip hediye bırakma işlemine sadece saniyenin binde 1’i kadar zaman harcayayabileceğini belirtti. Bütün hediyeleri yetiştirebilmesi için Noel Baba ve geyiklerinin yapması gereken hız ise saniyede 2 bin 50 kilometre... 
     
     400 BİN TON HEDİYE DAĞITMASI GEREKİYOR 

     Noel Baba’nın ayrıca tüm çocuklara yetebilmesi için kızağına 400 bin ton hediye yüklemesi gerekiyor. Ancak gazetenin ifadesine göre ’turbo olmayan’ ortalama bir ren geyiği sadece 150 kilogram yük taşıyabiliyor. Bu nedenle, bu kadar yükü uçarak taşıyabilmesi için Noel Baba’nın 360 bin ren geyiği kullanması gerekiyor. Ancak herşey bununla da bitmiyor. Hesaplamalara göre, bu durumda toplam ağırlığı 500 bin ton olacak bu konvoy, gereken hıza ulaştığı takdirde sonik bir patlamayla havaya uçuyor, geyikler ’buharlaşıyor’ ve 50 kilometre çapındaki bütün ağaçlar ve binalar yerle bir oluyor. Noel Baba’nın kütlesel ağırlığı 2 milyon kilograma ulaşıyor ve o da ’acı son’la karşı karşıya kalıyor. 
     Ancak gazetedeki ’araştırmaya’ göre, Einstein’ın İzafiyet Teorisi, Noel Baba’nın bu zorlu yolculuğu zamanında bitirebileceğini gösteriyor. İzafiyet Teorisi, ’Nesneler ne kadar hızlı hareket ederse, zaman da onlar için o kadar yavaş geçer’ diyor. Independent’a göre, saniyede 2 bin 50 kilometreyle yol alan Noel Baba için bu hızda gitmek, İzafiyet Teorisi’ne göre sahilde dolaşmak’ kadar basit. 
     
</TEXT>
</DOC>
