<DOC>
<DOCNO> 407894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sondun18.html </URL>
<DATE> 2005/12/30/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
The Guardian Ordu imaj sorunuyla mücadele ediyor 
</HEADLINE>
<TEXT>

     İngiltere’de yayımlanan The Guardian gazetesi, İngiliz ordusunun büyük bir imaj sorunuyla mücadele etmekte olduğunu yazdı. 
     Gazetenin manşetten verdiği haberde, İngiliz ordusu içinde bu konunun önemli toplantılarda ele alındığı, sonuncu ve en önemli toplantıda da, Genelkurmay İkinci Başkanı General Bill Rollo’nun komuta kademesini "İmajımız giderek bozuluyor" diye uyardığı belirtildi. 
     Habere göre, Irak’taki İngiliz askerlerinin işkence uyguladıkları gibi iddialar sonucunda askerin imajının ve buna bağlı olarak da moralinin her geçen gün bozulduğu kaydedilen toplantıda, imaj konusu "kritik, ama hayati" olarak addedildi. 
     General Rollo’nun 2006 yılının İngiliz ordusu için son derece zor bir yıl olacağı uyarısında bulunduğunu yazan gazete, özellikle Mayıs ayında Afganistan’a 4 bin asker gönderilmesi zorunluluğunun işi daha da güçleştirmesinin beklendiğini kaydetti. 
     Ordunun üçte birinden fazlasının halen cephede bulunduğunu hatırlatan gazete, bazı askerlerin de ya cepheye gitmeye hazırlandığını ya da henüz döndüğü cephenin kötü etkilerinden kurtulmaya çabaladığını belirtti. 
     
</TEXT>
</DOC>
