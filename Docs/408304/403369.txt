<DOC>
<DOCNO> 403369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/soneko23.html </URL>
<DATE> 2005/12/14/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Serdengeçti Enflasyon hedefi noktadır, kimse hata yapmasın 
</HEADLINE>
<TEXT>

     Merkez Bankası Başkanı Süreyya Serdengeçti, 2006'dan itibaren enflasyon hedeflemesine geçilmesindeki nihai amacın, ''insanların günlük kararlarında kaile almayacakları kadar düşük enflasyon rakamlarına ulaşmak'' olduğunu söyledi. 
     Serdengeçti, CNN Türk televizyonundaki ''Referans Noktası'' programına katılarak açıklamalarda bulundu. 
     Serdengeçti, yaptığı açıklamada, enflasyon hedeflemesinin ekonomiye sonsuz yararları bulunduğunu belirterek, bütün dünyanın bunu Türkiye'den evvel keşfettiğini şimdi de Türkiye'nin uygulayacağını söyledi. 
     
     HEDEFLEMEYE GEÇİŞ SANCILI OLABİLİR 
     Türkiye'nin, otuz yıl, yüksek enflasyon ortamında, düşük büyüme ile devam ederken çok büyük sancılar çektiğini dile getiren Serdengeçti, enflasyon hedeflemesine geçişe ilişkin şu görüşlerini aktardı 
     ''Öte yandan, belli kesimler, o dönemde de pekala yaşayabildiklerini düşündüler ve bu yeni döneme de uyum sağlamakta biraz geciktiler. Söz edilen sancılar bunlar... 
     Ama toplumun yararına olan şey, bizim yaptığımız şeydir. Ekonomik birimler için başlıca yapacağımız şey, toplumsal refahın yükseltilmesi onun ön şartı da sürdürülebilir büyüme ve sürdürülebilir istihdam, onun da ön şartı ekonomik istikrar onun da en önemli parçası fiyat istikrarı. Enflasyon hedeflemesi daha düşük enflasyon seviyelerini gösterecekse bize en önemli katkıyı yapıyor oluyor. 
     Enflasyon hedeflemesi rejimini koymaya rağmen, enflasyonda başarılı olamama geçici de olsa nasıl olur Bu tür riskler, bütün o meyanda ekonomide uygulanan diğer politikaların rayında olmaması, yapısal reformların sıralamasında yapılan hatalarda açığa çıkar. Ama dünya geneline bakarsak, enflasyon hedeflemesi uygulamasında bir başarı hikayesinden söz etmek mümkündür.'' 
     
     OLASI ŞOKLARA KARŞI BELİRSİZLİK ARALIĞI... 
     Serdengeçti, enflasyon hedefinin ''nokta hedef'' olduğunu belirterek, ''Hiç kimsenin bu konuda hata yapmasın, para politikasının gevşeyeceği gibi sonuçlar çıkarmasın. Çok fena yanılırlar, sonuçlarına katlanırlar'' dedi. 
     Enflasyon hedefinin yüzde 5 olduğunu, yüzde 1-2 gibi tespit edilen belirsizlik aralığının ise aslında Merkez Bankası'nın evvelden beri söylediği bazı şeyleri bir nevi ''resmiyete'' geçirmesi olduğunu ifade eden Serdengeçti, şunları kaydetti 
     ''Merkez Bankası sunumlarında bazı risklerden söz eder. Kamu maliyesi rayında olmalıdır, gelirler politikası... Tarımdan gelecek şoklara para politikası ile yapacağı bir şey yoktur, petrol fiyatları artıyor... Böyle olumsuz gelişme olursa, o zaman enflasyon hedeften sapabilir diyor, Merkez Bankası. bunun geçici veya kalıcı olması önemlidir. Şimdi bu resmiyete geçiyor... Bu şoklarda sapmalar olacaktır, bunun için biz bu bant aralığını koyuyoruz.'' 
     
     ENFLASYONUN YÜZDE 5'E İNDİRİLMESİ 
     Enflasyonun indirilmesi sürecinde hep ''buraya kadar kolaydı, bundan sonra zor'' denildiğine de dikkat çeken Başkan Serdengeçti, enflasyonun yüzde 5'e indirilmesi konusunda da ''buraya kadar da zordu, bundan sonra da zor olacak. Ama yapmamız gerekenleri doğru zamanda yaparsak, baskılara boyun eğmeden, piyasalara yada diğer şeylere boyun eğmeden, doğru şeyleri yaparsak, pekala sonuç alacağız'' dedi. 
     Bugüne kadar enflasyonu ''alttan ıskalama'' döneminde olunduğunu, bu dönemde ''belirsizlik aralığı''nın olmadığını belirten Serdengeçti, ''Şimdiye kadar bir nokta koyuyorduk ve mutlaka altında kalmak önemli idi, çünkü enflasyon çok yüksekti. Ama bu seviyelere geldiğimizde tabii, alttan da çok ıskalamama gerekiyor. Belirsizlik aralığının bir manası da odur'' diye konuştu. 
     
     İHRACATÇILARIN ŞİKAYETLERİ 
     Serdengeçti, Türk parasının değerlenmesi ve ihracatçıların şikayetlerine ilişkin olarak da şunları kaydetti 
     ''Türk parasında 2002'den itibaren belli bir değerlenme var. Belli dönemlerde bu kesintiye uğruyor. Niye bu var Siz 30 yıldır yapmadığınız şeyleri yapmaya başlarsanız, 30 yıl itibar kaybeden paranız itibar kazanmaya başlar. İşte bazı kesimler buna uyum sağlayamıyor. 
     Şimdi Türk parası değer kazanırken, bunun yanı sıra yapılanların sonucunda itibar kazanırken, buna uyum sağlayamıyor ve bundan şikayetçi oluyor. Fakat enteresan bir şekilde ihracat bayağı iyi gidiyor 2002'den beri. Biz 2002'den beri şikayet ediyoruz ama 2002'den beri de ihracatın yükseldiğini de biliyoruz. Üstelik bu ihracat, dış talebin biraz durağan olduğu Avrupa ülkelerine yapılıyor. 
     O meyanda, sıkı maliye politikası, sıkı para politikasına rağmen beklenenin çok ötesinde de Türkiye'de büyüme görüldü. Son üç yıl artı üç çeyrekte toplam yüzde 31'dir reel büyüme Türkiye'de. Bütün bu şikayetler nereden geliyor Her ihracatçı aynı şekilde memnun değil tabii. Her sektörde ihracat o kadar da artmıyor, özellikle uyum sağlayamayan bu kesimlerden şikayet geldiğini düşünüyoruz. Bir kere daha altını çiziyoruz, yapmamız gerekenleri yaptığımız ölçüde Türk parasında değer kaybetme değil, değerlenme eğilimi olacaktır. Merkez Bankası polemiğe girmez, Merkez Bankası tüm birimlerle görüşür, reel sektörle, ticaret odaları ile boşuna bir araya gelmiyoruz... Ama Merkez Bankası'nın üslubu bozuklarla, bilgiye dayanmadan fikir üretenleri, kusura bakmayın bunları muhatap alması söz konusu değildir'' dedi. 
     
     CARİ AÇIK VE BÜYÜME 
     Cari açık konusuna da değinen Başkan Serdengeçti, ihracatın da ithalatın da arttığını, ithalattaki artışın ara malları ve sermaye mallarından geldiğini ve bunda da ''hiç mahsur'' olmadığını bildirdi. 
     Serdengeçti, bunun yanı sıra ithalatın artmasında petrolün çok büyük etkisinin de görüldüğüne dikkat çekerek, ''Ama daha da önemlisi biz başından beri Cari açıkla büyüme arasında ilişki var dedik. 2005 yılı içinde yüzde 5 üzerinde büyüme olursa, cari açıkta da pek bir denge olmayacaktır dedik. Merkez Bankası'nın Şubat'tan beri duyurularına bakın, her birinde Birinci çeyrek düşük çıkacak, ikinci çeyrek bundan da düşük çıkacak endişe etmeyin, üçüncü çeyrekten itibaren yüksek rakamları göreceksiniz dedik'' diye konuştu. 
     Cari açıkla kur arasında da ilişki olduğunu ama büyüme ile de ilişki bulunduğunu bir kez daha hatırlatan Serdengeçti, şöyle devam etti 
     ''Büyüme, aynen bizim söylediğimiz gibi, katiyen bir durgunluğa işaret etmemektedir. 
     Bazı söylemlerde hedeflerden söz ediliyor. Türkiye ekonomisi bir kumanda ekonomisi değildir, bir piyasa ekonomisinde politika uygulayıcıları bütün büyüklükleri aynı zamanda hedef olarak göremezler, böyle bir şey yoktur. büyüme diye hedef yoktur, tahmin vardır. Bu tahmin yüzde 5'dir ve şu andaki verilere göre yüzde 5'in altında olma ihtimali oldukça azalmıştır. Yatırımların seyrine iyi bakılsın, yatırımlar tasarrufun çok üzerindedir. Bu durumda bir ülkede tabii ki cari açık olur. İstihdam da Türkiye'de bütün Doğu Avrupa ülkelerinin üzerinde artıyor, işsizlik o ölçüde azalmamaktadır. Kısa vadede de böyle bir şey beklemeyin. İstihdamın arttığı kadar işsizlik azalmayacaktır. Uzun vadeli bakmaya öğrenelim Türkiye'de, sürdürülebilir büyüme, sürdürülebilir istihdam konularına eğilelim.'' Serdengeçti, Mart'ta dolacak görev süresine ilişkin olarak da ''Takdir bana ait değil, yasal çerçeve açık. Son derece rahatım bu konuda. Takdir hükümetindir'' dedi. 
     
</TEXT>
</DOC>
