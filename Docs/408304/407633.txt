<DOC>
<DOCNO> 407633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/soneko37.html </URL>
<DATE> 2005/12/29/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
"Iğdır'da 10 km yarıçapında gözetim bölgesi oluşturuldu" 
</HEADLINE>
<TEXT>

     Iğdır'ın Aralık ilçesinde görülen ''kuş gribi'' hastalığına ilişkin olarak, Tarım ve Köyişleri Bakanlığı'nın bölgede 3 km yarı çapında koruma bölgesi ve 10 km yarı çapında gözetim bölgesi oluşturduğu bildirildi. 
     Bakanlık'tan yapılan yazılı açıklamada, Iğdır'ın Aralık İlçesi'nde kümes hayvanlarında ''kuş gribi'' adıyla bilinen tavuk vebası avian influenza hastalığı bulunması nedeniyle, Bakanlık ekiplerinin gözetim bölgesi içerisinde klinik ve serolojik inceleme çalışmalarını devam ettirdiği belirtildi. 
     Bakanlık ekiplerinin, koruma bölgesinde bulunan 27 tavuk ve 3 adet hindiyi tedbir kapsamında itlaf ettiği ifade edilen açıklamada, bölgede yeni bir kuş gribi vakasına rastlanmadığına dikkat çekildi. 
     Bölgede kuş gribi ile ilgili kontrol çalışmalarını yürüten Koruma ve Kontrol Genel Müdürlüğü ise ''hastalık mihrakında yeni bir vakaya rastlanmaması, olay yerinin hassasiyetle takip ve kontrol altında bulundurulması, ilçede yoğun bir kanatlı hayvan varlığının olmaması ve gerekli karantina tedbirlerinin kesin teşhisten önce başlatılmış olması'' nedeniyle etçi ve yumurtacı işletmeler ile halk sağlığı açısından endişe edilecek bir durumun olmadığını kaydetti. 
     
</TEXT>
</DOC>
