<DOC>
<DOCNO> 403956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sondun29.html </URL>
<DATE> 2005/12/16/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
AB krizi çözemedi, pazarlıklar sürüyor 
</HEADLINE>
<TEXT>

     AB devlet ve hükümet başkanlarını Brüksel'de bir araya getiren AB zirvesinin bugünkü bölümü, ikili görüşmelerin uzaması nedeniyle öğleden sonraya ertelendi. 
     AB Dönem Başkanı İngiltere Başbakanı Tony Blair, bu sabah Fransa Cumhurbaşkanı Jacques Chirac ve Almanya Başbakanı Angela Merkel ile 2007-2013 bütçesi konusunu ikili düzeyde görüştü. 
     Blair'in, Lüksemburg Başbakanı Jean-Claude Juncker ve İspanya Başbakanı Jose Luis Zapatero ile de görüşeceği bildirildi. 
     Dönem Başkanı İngiltere'nin, bu temasların ardından, 2007-2013 bütçesine ilişkin yeni bir öneri getirmesi ve liderlerin onayına sunması bekleniyor. 
     Londra, dünkü son önerisinde, söz konusu 7 yıllık bütçe miktarını 849.3 milyar avro olarak belirlemişti. Bu öneri, üyelerin çoğunluğu ile AB Komisyonu ve Avrupa Parlamentosu tarafından reddedilmişti. 
     İngiltere, aşırı bütçe kısıtlamasına gitmekle, AB'ye son katılan 10 üyeye söz verilen yardımları engellemekle ve kendi bütçe kazanımlarından hiç taviz vermemekle itham ediliyor. 
     AB liderlerinin 2007-2013 bütçesi üzerinde uzlaşma sağlayamamaları halinde mevcut krizin derinleşeceği ve ekonomik açıdan belirsizlik yaşanacağı ifade ediliyor. 
     
</TEXT>
</DOC>
