<DOC>
<DOCNO> 404535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/son/sonspo16.html </URL>
<DATE> 2005/01/01/ </DATE>
<TIME> 19.24 </TIME>
<AUTHOR>  </AUTHOR>
<HEADLINE>
Mustafa Denizli, İran'ın Pas takımıyla anlaşamadı 
</HEADLINE>
<TEXT>

     İran Birinci Futbol Ligi'ndeki Pas takımıyla görüşmelerde bulunmak için Tahran'a gelen Mustafa Denizli'nin, kulüp yetkilileriyle yaptığı görüşmeler sonuçsuz kaldı. 
     Mustafa Denizli, kaldığı Olimpik Otel'de Türk basın mensuplarına yaptığı açıklamada, Pas takımı yetkilileriyle 3 gündür görüştüğünü, ancak bir sonuç elde edemediğini söyledi. 
     Pas Kulübü yetkililerinin İran koşullarına göre iyi bir öneri yaptığını, ancak önerinin maddi yönünün kendisi için önemli olmadığını belirten Denizli, Asya Kupası'nı ve ligde iyi bir yeri hedefleyen takımının bulunduğu konumun iç acıcı olmadığını bildirdi. 
     Denizli, hangi konularda anlaşmazlık olduğuna ilişkin bilgi vermedi. 
     Pas takımı, 16 takımlı İran Birinci Ligi'nde 11. sırada bulunuyor. 
     Denizli'nin, yarın sabah Tahran'dan İstanbul'a hareket etmesi bekleniyor. 
     
</TEXT>
</DOC>
