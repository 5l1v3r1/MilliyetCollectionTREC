<DOC>
<DOCNO> 403229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/guncel/gun04.html </URL>
<DATE> 2005/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Rekabet sanıklarına rekor ceza talebi 
</HEADLINE>
<TEXT>


Rekabet Hukukçuları Derneği Başkanı Arif Esin ve Rekabet Kurumu Başkan Yardımcısı Köksal için 29.5 yıl hapis istendi 

ANKARA Milliyet 

CUMHURİYET Savcısı Mustafa Kelkit, "Rekabet Kurumu'ndan dışarıya bilgi sızdırmak amacıyla çete kurmak, rüşvet almak, vermek, müessir fiile eksik teşebbüs etmek" iddialarıyla yargılanan Rekabet Hukukçuları Derneği Genel Başkanı Prof. Arif Esin ile Rekabet Kurumu Başkan Danışmanı Tunay Köksal'ın 29 yıl 6'şar aya kadar hapisle cezalandırılmalarını talep etti. 
Rekabet Kurumu'ndaki operasyonun ardından 6 sanık hakkında açılan davanın Ankara 11. Ağır Ceza Mahkemesi'nde görülen dünkü duruşmasına, sanıklar Esin, Köksal, Rekabet Kurumu özel büro müdürü Özgen Alparslan Berk, memur Hasan Beşler ve avukatları katıldı. 
Kelkit, kurum dışına çıkması yasak olan bilgi ve belgelerin Berk tarafından Köksal'a verildiğini söyledi. Köksal'ın soruşturma açılması düşünülen şirket isimlerini Beşler'i kullanarak Esin'e ulaştırdığı, Esin'in de bu şirketlerle danışmanlık sözleşmesi imzaladığını öne süren Kelkit, diğer sanıklar hakkında da, 6 ay ile 15 yıl arasında değişen hapis cezaları talep etti. 



</TEXT>
</DOC>
