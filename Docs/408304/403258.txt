<DOC>
<DOCNO> 403258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/spor/axspo02.html </URL>
<DATE> 2005/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kadarı da fazla 
</HEADLINE>
<TEXT>


Denizli maçında Şükrü Saracoğlu Stadı'nı tam kapasite hizmete sokacak olan Fenerbahçe yönetimi yeni bir projeyi hayata geçiriyor. Taraftarların kışın üşümemesi için tribünlere doğalgaz tabanlı ısıtma sistemi kurulacak 


Fenerbahçe Yönetimi, taraftarının rahatı ve konforu için müthiş bir projenin daha startını veriyor. 
Denizlispor maçı ile birlikte Şükrü Saracoğlu'nu tam kapasite ile hizmete sokmaya hazırlanan sarı - lacivertli kulüp, stada gelenlerin kış aylarında olumsuz hava şartlarından etkilenmemesi için yeni bir sistemi hayata geçiriyor. 
Fenerium tribününün üstünün de kapanmasıyla hiçbir tribünün yağış almayacağı Şükrü Saracoğlu Stadı'nda taraftarın soğuktan korunması için doğalgaz tabanlı ısıtma sistemi kuruluyor. Başkan Aziz Yıldırım ile yönetim kurulu üyelerinin uzun çalışmaları sonrası geliştirilen proje ile birlikte Fenerbahçe'yi izlemeye gelenler artık üşümeyecek. Sarı - lacivertli tribünler her tarafı tamamen kapanan statlarında neredeyse evlerindeki gibi rahat bir şekilde oturabilecekler. 


Serhat'tan gönderme 

Belçika'nın Anderlecht kulübünde forma giyen Serhat Akın, Fenerbahçe'nin Şampiyonlar Ligi'nden elenmesi ile ilgili çarpıcı açıklamalar yaptı. 
Milli oyuncu, "Fenerbahçe devasa bir bütçeyle yola çıkarken hedefini final olarak açıkladı. Kadrosuna dünyaca tanınmış isimleri toplaması bu konuda ne kadar istekli olduğunun göstergesiydi. Diğer gruplara nispeten daha zayıf bir grupta mücadele ediyordu" diye konuştu. 
Anderlecht'in elenmesini kimsenin eleştirmediğini ifade eden Serhat, "Büyük bir hedef olmadığı için başarısızlığımız da çok büyütülmedi, ancak Fenerbahçe takdir edersiniz ki başarısız oldu. Tam anlamıyla hayal kırıklığı yaşattı. Avrupa fobisi bir kat daha arttı" dedi. 

Alt yapı semineri 

Sarı - lacivertli kulübün futbol alt yapısında yeni yetenekleri keşfetmek, takıma kazandırmak ve futbol okullarının sorumlularını bilgilendirmek amacıyla, üç gün sürecek toplantılar serisi dün başladı. Futbol Alt yapı Geliştirme ve Eğitim Direktörü Joop Lensen yönetimindeki toplantılarda teorik bilgilerin yanı sıra uygulamalı anlatımlar yer alırken, ayrıca savunma ve hücum amaçlı, PAF ve süper genç takımla antrenman uygulamaları yapılacak. 

Fener'e 55 bin YTL ceza 

Profesyonel Futbol Disiplin Kurulu, Trabzonspor maçında sarı-lacivertli taraftarların neden olduğu saha olayları ve çirkin tezahürat nedeniyle Fenerbahçe Kulubü'ne 55 bin YTL para cezası verdi. Sivas-spor kalecisi Petkoviç'e dört maç ceza veren kurul Kayserispor'a 20 bin, Galatasaray'a 7 bin 500, Malatyaspor'a 3 bin 500, Gaziantep, Rizespor ve Trabzonspor'a da 2 bin 500'er YTL ceza kesti. 



</TEXT>
</DOC>
