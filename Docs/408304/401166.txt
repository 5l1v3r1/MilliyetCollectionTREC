<DOC>
<DOCNO> 401166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sonyas09.html </URL>
<DATE> 2005/12/06/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Aşka aşık olmak mümkün ancak uyuşturucu bağımlılığı gibi... 
</HEADLINE>
<TEXT>

     BBC TÜRKÇE 

      ABD'de yapılan bir araştırmada, aşık olmanın uyuşturucu bağımlılığından farkı olmadığı öne sürüldü. Florida Devlet Üniversitesi'nin çalışmasına göre beynin bağımlılıktan sorumlu olan merkezi, aşkta da önemli rol oynuyor. 
     Kır sıçanları üzerinde yapılan araştırmada, beynin ödüllendirme merkezini harekete geçiren kimyasal madde dopaminin, erkek sıçanları tek eşli tuttuğu keşfedildi. 
     Dopamin insanlarda da salgılanan ve keyif duydukları şeylere, örneğin yiyeceklere tekrar tekrar dönmelerini sağlayan madde. 
     Aynı zamanda uyuşturucu bağımlılarının, kokain ya da eroini bırakamamasının sorumlusu. 
     Nature Neuroscience dergisinde yayımlanan makaleye göre araştırmacılar kır sıçanlarını, cinsel birleşmeden sonra eşlerinden vazgeçmeyip 'ilişkilerini devam ettirdikleri' için seçmiş. 
     Erkek kır sıçanlarının beyinlerinde cinsel birleşme sonrası dopamin salgılandığı, beyinde bu maddenin etkilediği bölgenin insanlarda da varolduğu saptanmış. 
     Bilimadamları dopaminin harekete geçirdiği bir proteinin salgılanmasını durdurdukları zamansa, erkek kır sıçanlarının kendi dişilerini tercih etmekten vazgeçtiklerini gözlemlemiş. 
     Araştırma ekibinin başkanı Brandon Aragona bu sürecin insanlarda farklı işleyebileceğini, ancak temel mekanizmanın aynı olacağını savundu. 
     İngiltere Psikoloji Derneği'nden Colin Wilson ise karmaşık bir duygu olan aşkın, tek bir kimyasal madde ile açıklanamayacağını söylüyor. 
     
</TEXT>
</DOC>
