<DOC>
<DOCNO> 402165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sontur44.html </URL>
<DATE> 2005/12/09/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Boğulmak üzere olan kaçakları Rus gemisi kurtardı 
</HEADLINE>
<TEXT>

     İzmir'den Rusya'ya boş olarak giden Rusya bandıralı ''Volgodon 5065'' adlı yük gemisinin personeli, Kuzey Ege açıklarındaki uluslararası sularda, 5 Afganistan uyruklu kaçağı boğulmak üzereyken kurtardı. 
     A.A muhabirinin edindiği bilgiye göre, Kuzey Ege sahillerinden şişme botla Yunanistan'ın Midilli Adası'na yasadışı yollardan gitmek için denize açılan 5 Afganistan uyruklu kaçak, uluslararası sularda, botun su almaya başlaması üzerine bölgeden geçen gemilerden yardım istedi. 
     Işık yakarak yerlerini belli etmeye çalışan kaçakları gören Rusya bandıralı yük gemisinin personeli, denize can yeleği atarak, 5 Afgan uyrukluyu gemiye çıkardı. 
     Gemi kaptanı, Çanakkale Boğazı'na giriş yaptığı sırada, Türk güvenlik yetkililerini uyararak, 5 kaçağı gemiye aldığını bildirdi. 
     Bunun üzerine Güzelyalı açıklarında demirleyen gemiye çıkan güvenlik yetkilileri, kaçaklar hakkında gerekli tutanakları tuttu. Ancak, kaçakların, uluslararası sularda alınması ve geminin transit geçiş hakkına sahip olması nedeniyle varış limanında gemiden indirileceği bildirildi. 
     
</TEXT>
</DOC>
