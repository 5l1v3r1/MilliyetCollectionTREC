<DOC>
<DOCNO> 402626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/spor/spo02.html </URL>
<DATE> 2005/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'dan mesaj var 
</HEADLINE>
<TEXT>


Fenerbahçe Teknik Direktörü, Galatasaray Başkanı Özhan Canaydın'ı isim vermeden eleştirdi, "Biz mesela PSV veya Schalke maçındaki hakemin performansını ileri sürüp ağladık mı " dedi 

YUSUF KOBAL 


Erciyes deplasmanından üç puan çıkaran Fenerbahçe'nin Teknik Direktörü Daum, dün yaptığı basın toplantısında ilginç göndermelerde bulundu. 
Anelka ve Nobre'nin yokluğu nedeniyle herkesin sarı - lacivertlilerin gol yollarında sıkıntı çekeceğini beklediğini vurgulayan Alman hoca, "Ancak görüldü ki tam tersi yaşandı. Hafta içinde yaptığımız çalışmalar kendini gösterdi. Yoğun maç ve seyahat programlarının yanı sıra, PSV karşısında yaşadığımız hayal kırıklığından sonra bugün şampiyon olmak istediğimizin mesajını verdik. Denizli maçına yoğunlaştık. Devre arasına kadar böyle devam etmek zorundayız. Bizim sorumluluğumuz, sahaya en iyi performansımızı yansıtmak. Arada bir, Trabzonspor maçındaki gibi kötü oynayabiliriz. Alex sakatlıktan sonra tekrar sorumluluğu eline aldı ve maçın kaderini belirleyen hareketler yaptı" dedi. 

Saçmalık yorumu 
"Hakemler Fenerbahçe'yi destekliyor" şeklindeki açıklamaları saçmalık olarak değerlendiren Daum, Galatasaray Başkanı Özhan Canaydın'a ince göndermeler yapıp, şunları söyledi 
"Saçmalıklara yorum yapmak zorunda değilim. Bunlar mantık dışı ve gündemi değiştirmeye dönük şeyler. Ben gazetecilerin bu anlamsız şeyleri soru yapmasını da anlamıyorum. Oyuncularımız hakemlerimiz kadar az hata yapsalardı, bugün Türk futbolu Avrupa'da da başarılı olurdu. Bu tartışmalar futbolun gelişimini etkiliyor. Biz mesela PSV veya Schalke maçının hakemlerinin performanslarını ileri sürüp ağladık mı Futbolcular performanslarını dış etkenlere bağlayıp, suçu başka yerde aramasınlar. Bugün sahada hakem gol atmadı. Kararları da doğruydu. 7-8 gol pozisyonumuz var, maç 6-0 bile bitebilirdi. Hakem, Erciyes'in girdiği iki pozisyonda topu tutmadı, bunları Volkan engelledi. Mesela penaltı pozisyonunda Serkan'ı hakem düşürmedi. Bu tartışmalara hakemlerimiz adına üzülüyorum." 

İlk yarının patronu 

Kayseri Erciyes deplasmanından üç puanla dönerek takipçisi Galatasaray ile arasındaki dört puanlık farkı koruyan Fenerbahçe, ilk yarıyı lider kapamayı da garantiledi. Sarı - lacivertliler, gelecek hafta Denizlispor ile sahasında oynayacağı maçta puan kaybetse bile zirvedeki yerini koruyacak. 
Trabzonspor karşısında üst üste kazanma rekoruna gitme şansını kaçıran Fenerbahçe, 41 yıllık yenilmezlik rekorunda ise adım adım ilerliyor. 1964 - 65'de üst üste 19 hafta bileği bükülmeyen sarı - lacivertliler, Kayseri'de de kazaya uğramadı ve bu sezon namağlup unvanını 16. haftaya çıkardı. 
Bu arada karşılaşmayı izlemek için Konya, Ankara, Yozgat, Nevşehir, Niğde, Kırşehir ve Sivas'tan çok sayıda sporsever Kayseri'ye geldi. Stadın kapıları saat 15.00'de açıldı. Maçı 6100 Fenerbahçeli taraftar izledi. Ancak sarı - lacivertlilere ayrılan iki tribünde de yer yer boşluklar olduğu gözlendi. 
Kaldıkları otelden Atatürk Stadı'na giden Fenerbahçe kafilesine, Şampiyonlar Ligi'nden elenmeleri nedeniyle, "Türkiye sizinle rezil oluyor" diye tezahürat yapıldı. 


</TEXT>
</DOC>
