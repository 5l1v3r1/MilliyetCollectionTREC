<DOC>
<DOCNO> 402368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/son/sontur16.html </URL>
<DATE> 2005/12/10/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Şehit erin cenazesinde Kürtçe ağıtlar yakıldı 
</HEADLINE>
<TEXT>

     Şırnak’ın Güçlükonak İlçesi’nde teröristlerle girilen çatışmada şehit olan Jandarma Er Cihan Olhan, düzenlenen törenle toprağa verildi. 
     Terhisine 44 gün kala şehit olan Cihan Olhan için Ağrı Askeri Hastanesi’nde törende düzenlendi. Törende şehit er Olhan’ın yakınlarının Kürtçe ağıtlar yakması dikkati çekti. 
     Törende bir konuşma yapan Hava Üsteğmen Galip Bilgin, Olhan’ın vatanı bölmek isteyen hainlerle girilen çatışmada şehit düştüğünü belirterek, "Genç yaşta kutsal vatan uğrunda canını seve seve feda eden şehidimizin manevi hatırası Türk halkı ve Türk Silahlı Kuvvetleri tarafından daima canlı tutulacak ve sonsuza kadar yaşatılacaktır" diye konuştu. 
     Jandarma Bölge Komutanı Tümgeneral Tayfun Yıldız, Ağrı Vali Vekili Adnan Çimen, 12. Mekanize Tugay Komutanı Tuğgeneral İzzet Ocak, Ağrı Belediye Başkanı Ekrem Aktaş ile şehit yakınları ve vatandaşların katıldığı törenin ardından Olhan’ın cenazesi, doğum yeri olan Ağrı merkeze bağlı Doğutepe Köyü’nde defnedildi. Törende Tümgeneral Yıldız ve Tuğgeneral Ocak, şehit er Olhan’ın babası Süleyman Olhan’ı teselli etti. 
     Terhisine 44 gün kala şehit olan Olhan’ın askerliği süresince dağıtım izninin dışında izin kullanmadığı da öğrenildi. 

     
</TEXT>
</DOC>
