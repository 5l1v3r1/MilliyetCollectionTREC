<DOC>
<DOCNO> 405440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sonspo39.html </URL>
<DATE> 2005/12/21/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Halilhodzic Transfer döneminde 6-7 oyuncuya ihtiyacımız var... 
</HEADLINE>
<TEXT>

     Trabzonspor Teknik Direktörü Vahid Halilhodzic, devre arasındaki transfer döneminde 6-7 oyuncuya ihtiyaçlarının olduğunu ve bunu yeni kulüp başkanı Nuri Albayrak'a bildirdiğini, aynı sayıda oyuncunun da Trabzonspor'dan gideceğini söyledi. 
     Maçtan sonra bir basın toplantısı düzenleyen Halilhodzic, görüşmeleri sırasında başkan Albayrak'tan birçok şey istediğini belirterek ''Transfer sezonunda 6-7 oyuncuya ihtiyaç olduğunu söyledim. Aynı sayıda oyuncu da Trabzonspor'dan gidecek. Ara dönemde Trabzonspor'a gelecek oyuncuların kaliteli olması ve seçimde hata yapmamamız gerekiyor'' dedi. 
     Ara dönemde bunları gerçekleştirmenin zor olduğunu vurgulayan Halilhodzic, şöyle konuştu 
     ''İstenilen bütün oyuncuları almak ve takımı güçlendirmek 1 ay gibi sürede mümkün değil. Eski yönetim 1 ay önce genel kurul kararı aldı. O dönemden itibaren son ayı yalnız geçirdim, muhatap olacak insanlar yoktu. Durum çok zordu. Yeni yönetim ve başkanın gelmesiyle, umut ediyorum ki kulüp her alanda daha düzgün bir hale gelecektir. Şu andakinden daha iyi bir takım oluşturmamız gerekiyor. 
     Başkan ile görüşmemizde futbolcu isimleri verdim. Özellikle yerli oyunculardan, araştırılmış ve izletilmiş oyuncular bu listede var. Büyük ihtimalle 2 yabancının gelmesi gerekecek. Bunlar kim olacak, göreceğiz. Şu dönemde iyi, kaliteli ve ucuz oyuncu bulmak zor. İyi olan oyuncuyu alamazsınız. Bunlar, oynayan futbolcular ve pahalı olur. İyi olup oynamayan oyuncular da formda değil. Defansa ve forvete 1'er yabancı oyuncu istedim.'' 
     
     ''YENİ BAŞKANA TAM GÜVEN VAR'' 
     Vahid Halilhodzic, Nuri Albayrak ile yaptığı görüşmede, kendisiyle çalışma konusunda büyük bir istek hissettiğini söyledi. 
     Başkan ve yeni yönetimin büyük hedeflerle kulübün başına geldiklerini vurgulayan Halilhodzic, ''Trabzonspor'da bir şampiyon takım sunmak istiyorlar. Kendisi, istediğim bazı şeyleri hemen ertesi gün çözdü. Bu da çok önemli ve iyi. Yeni başkana ve yeni yönetime tam güven var'' ifadelerini kullandı. 
     
     İLK YARI DEĞERLENDİRMESİ 
     Halilhodzic, Trabzonspor'un ilk yarıdaki durumunu da değerlendirdi. Kulübün, büyük hedeflerle lige girdiğini hatırlatan Halilhodzic, ''Ancak kulüp daha sonra çok büyük sorunlar ve krizin içine girdi'' dedi. 
     Bu dönemden büyük ders alınması gerektiğini vurgulayan Halilhodzic, ''Bunun bir daha tekrarlanmaması lazım. Daha büyük hedefleri olan bir takım oluşturmak istiyorsanız, hem saha içinde, hem saha dışında daha değişik çalışmalısınız'' diye konuştu. 
     
     ''FATİH KARAGÜMRÜK SÜRPRİZ YAPABİLİRDİ'' 
     Halilhodzic, kupa maçlarında daha çok, istekli olan takımların galip gelebildiğini kaydederek, ''Fatih Karagümrük bugün bir sürpriz yapabilirdi'' dedi. 
     İlk yarıda gol pozisyonlarını cömertçe harcadıklarını ve farkı kaçırdıklarını anlatan Vahid Halilhodzic, rakibin, attığı golle özgüven kazandığını, ancak kendilerinin haklı bir galibiyet aldığını vurguladı. 
     Halilhodziç, maçtan önce oyunculara, hiçbir rakibi küçümsememeleri gerektiğini söylediklerini kaydederek, ''Ancak aynı şeyi Ankaraspor maçında da yaşadık. Bu durumlardan dolayı bizim oyunumuzda inişler çıkışlar söz konusu oluyor. Bazı alışkanlıkları yok etmek kolay değil. Bunun için çok çalışmak lazım'' diye konuştu. 
     
</TEXT>
</DOC>
