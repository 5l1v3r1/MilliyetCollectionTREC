<DOC>
<DOCNO> 403525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/ekonomi/eko05.html </URL>
<DATE> 2005/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Karayollarının yükü azalacak' 
</HEADLINE>
<TEXT>


EKONOMİ SERVİSİ 

Ulaştırma Bakanı Binali Yıldırım, taşımacılıkta karayollarının üzerine çok yük bindiğini, deniz, hava ve tren yollarının daha fazla kullanılması gerektiğini söyledi. Bu yıl ikincisi gerçekleştirilecek olan Logitrans '05 Intermodal Taşımacılık Lojistik Fuarı'nın açılış konuşmasını yapan Yıldırım, ulaştırmanın ekonominin lokomotifi olduğuna dikkat çekerek, ulaştırma alt yapısının yetersiz olduğu ülkelerde gerekli ekonomik ivmelerin sağlanamayacağını söyledi. 

Taşımacılıkta 10 yıllık plan 
Türkiye'de karayolu taşımacılığının oranının yüzde 90'ı aştığını kaydeden Binali Yıldırım, "Birden fazla ulaşım türlerini kullanamıyoruz. Deniz, hava ve karayollarını birlikte kullanmak gerekiyor" diye konuştu. 
Ulaşımdaki bu entegrasyonun, karayolları taşımacılığına nefes aldırması gerektiğini kaydeden Yıldırım, "Bunun sonucunda da çevre kirliliği karayollarındaki yoğunluk ve trafik kazaları gibi sorunların önüne geçilmeli" dedi. Bakanlık olarak iki yıldan bu yana sürdürdükleri Ulaşım Ana Plan Strateji Çalışmaları'nı Ekim 2005'te tamamlandığını belirten Yıldırım, şunları söyledi 
"Burada taşımacılıkta önümüzdeki on yılda Türkiye'nin uygulayacağı ana başlıkları belirledik. Hedefimiz karayolları taşımacılığını yüzde 65 ile 70'e çekerken diğer modları yüzde 25 ile 30'a çıkarmak." 


</TEXT>
</DOC>
