<DOC>
<DOCNO> 401880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/ekonomi/eko05.html </URL>
<DATE> 2005/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hyundai, hükümetin işaretini bekliyor 
</HEADLINE>
<TEXT>


Türkiye'de üretilen Accent'in yeni versiyonu Era, satışa sunuldu. Hyundai Assan Başkanı Kibar, Hyundai'nin büyük yatırımı için görüşmelerin sürdüğünü söyledi 

LEVENT KÖPRÜLÜ 

Hyundai Assan Yönetim Kurulu Başkanı Ali Kibar, Koreli üreticinin Avrupa'da yapmayı planladığı büyük yatırımda kararın, artık büyük ölçüde hükümetin atacağı adımlara bağlı olduğunu belirtti. 
Hyundai'nin, Avrupa üretim üssünü nerede kuracağı konusunda karar verme aşamasında olduğunu belirten Kibar, bu konuda Çek Cumhuriyeti'nin avantajı bulunduğunu, Hyundai'nin taleplerinin Ankara'ya iletildiğini, hükümetin bunlara karşılık atacağı adımların, kararda çok etkili olacağını söyledi. Kibar, Ankara'nın da projeyi oldukça sahiplendiğini, son anda bir atak yapması durumunda, Türkiye'nin şansının artacağını belirtti. 
Projenin, 500 milyon doların çok üzerinde bir tutarda gerçekleşeceğinin altını çizen Kibar, başta 300 bin adet dolayında olması beklenen üretimin, pek çok yan sanayi firmasını da çekeceğini bildirdi. 
Fabrika yeri olarak Trakya Bölgesi'nin daha uygun göründüğünü kaydeden Kibar, Çek Cumhuriyeti'nin, bedava arsa vermeyi kabul ettiğini hatırlattı. 

Çek atağı 
Kibar, "Çekler, Kia yatırımını Slovakya'ya kaptırdı. Hyundai'nin fabrikasına çok önem veriyorlar. Hyundai'ye arazi için 170 toprak sahibi ile görüşüyorlar. 260 hektarlık bir alan yaratmak için 55 milyon euro harcayacaklar" dedi 
Ali Kibar, yeni Hyundai Accent Era için de 55 milyon dolar yatırım yapıldığını, 2006'da 46 bin adet Accent üreteceklerini, bunun da yaklaşık 22 binini Ortadoğu, Afrika ülkeleri, Rusya'ya ihraç edeceklerini söyledi. 

23 bin 450 YTL'den başlıyor Türkiye'de 135 bin adet satılan Hyundai Accent'in üçüncü nesli Accent Era, ikisi benzinli, üç motor seçeneğiyle satışa sunuldu. Anahtar teslim fiyatı 23 bin 450-34 bin 100 YTL arasında değişen yeni Accent'te, 1.4 lt 97 HP, 1.6 lt 110 HP benzinli ve 1.5 lt. 110 HP dizel motorlar bulunuyor. Team, Select ve Style donanım paketleriyle satılacak Accent'te, benzinli motorlarda otomatik vites de alınabilecek. 


</TEXT>
</DOC>
