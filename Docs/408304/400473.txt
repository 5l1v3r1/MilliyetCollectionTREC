<DOC>
<DOCNO> 400473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/sonsiy04.html </URL>
<DATE> 2005/12/04/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Erdoğan Kadınlarımızın etkinliği, istenilen seviyeye gelmemiştir 
</HEADLINE>
<TEXT>

     Başbakan Recep Tayyip Erdoğan, bir ülkede demokrasinin gerçek manada işlemesinin, o toplumun tüm fertlerinin hak ve özgürlüklerden eşit şekilde yararlanmasına bağlı olduğunu bildirdi. 
     Erdoğan, Türk Kadınına Seçme ve Seçilme Hakkının verilmesinin 71. yıldönümü dolayısıyla bir mesaj yayınladı. 
     Başbakan Erdoğan mesajında, Cumhuriyetin kurulmasıyla birlikte gerçekleştirilen reformların kadınların, sosyal, siyasi ve ekonomik haklarını genişlettiğini ve toplumsal, siyasi hayatta erkeklerle müşterek hareket etmesinin yolunu açtığını ifade etti. 
     Bir ülkede demokrasinin gerçek manada işlemesinin, o toplumun tüm fertlerinin hak ve özgürlüklerden eşit şekilde yararlanmasına bağlı olduğuna işaret eden Erdoğan, şunları kaydetti 
     ''Milli egemenlik ve bağımsızlık mücadelemizde büyük emekler sarf eden kadınlarımıza, 1934 yılında yapılan demokratik ıslahatlarla, dünyanın önde gelen pek çok ülkesinden önce seçme ve seçilme hakkı tanınmıştır. Bu sayede kadınlarımız, ülke yönetimi ve geleceği hakkında söz sahibi olmuş, belirleyici rol üstlenmiştir. Ancak, şunu da kabul etmemiz gerekir ki, kadınlarımızın sosyal ve siyasi alandaki etkinliği henüz istenilen seviyeye gelmemiştir'' 
     
     KIZ ÇOCUKLARINA EĞİTİM İMKANI SAĞLANMASI 
     Kadınların, kendilerine tanınan hakları istenilen düzeyde kullanabilmeleri için öncelikle kız çocuklarına yüksek seviyede eğitim ve öğretim imkanının sağlanması gerektiğini vurgulayan Erdoğan, hükümetin, kız çocuklarının eğitim imkanlarından azami oranda yararlanabilmesi için her türlü imkanı seferber ettiğini, bu hedefi gerçekleştirmek için katkıda bulunan sivil toplum kuruluşlarını da içtenlikle desteklediğini belirtti. 
     Başbakan Erdoğan, gelecek kuşakların varlığının, sahip oldukları hak ve sorumluluğun önemini kavramış, iyi eğitimli, dünyadaki gelişmeleri izleyen, kültürel ve ahlaki değerleri koruyabilmiş kadınların elinde olduğuna işaret etti. Erdoğan, mesajında şunları kaydetti 
     ''Kadınlarımızın, Türkiye Büyük Millet Meclisi'nde daha yüksek bir temsil oranına ulaşmalarının toplumsal ve siyasi yaşantımıza olumlu katkılar sağlayacağına inanıyoruz. 
     Bu vesileyle, Türkiye'de kadınlarımızın siyasal yaşama katılmaları açısından köklü bir hukuksal ve toplumsal dönüşümü ifade eden Türk kadınına seçme ve seçilme hakkının verilişinin 71. yıldönümünü kutluyor, tüm kadınlarımızı saygıyla selamlıyorum.'' 
     
</TEXT>
</DOC>
