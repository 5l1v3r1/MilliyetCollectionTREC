<DOC>
<DOCNO> 407659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sonsiy20.html </URL>
<DATE> 2005/12/29/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Yıldırım Uçak bilet fiyatlarında endişe edilecek bir şey yok 
</HEADLINE>
<TEXT>

     Ulaştırma Bakanı Binali Yıldırım, "havayolu şirketlerinin iç hat bilet fiyatlarında endişe edilecek bir şey olmadığını" bildirdi. 
     THY’ye ait uçakla Ankara’dan İstanbul’a gelen Bakan Yıldırım, Atatürk Havalimanı’nda basın mensuplarının sorularını yanıtladı. 
     Yıldırım, "THY’nin ’RJ 100’ tipi ’Denizli’ isimli yolcu uçağında üst üste yaşanan arıza" ile ilgili soru üzerine şunları söyledi 
     "Taşıma araçlarında, ister uçak, ister kamyon, ister tren olsun, gemi olsun zaman zaman arızalar çıkabilir. Bunlar gayet doğaldır. 
     Çünkü hareket eden araçta arıza olması doğaldır. Ancak bu arızaları, insan taşındığı için, can ve mal emniyeti birinci planda geldiği için işletmecilerin hafife almaları düşünülemez. En ufak bir arızayı bile insanları riske etmemek için önemseyip gereğini yaparlar. Bunda abartılacak bir şey yok. Nitekim aldığım bilgiye göre, yakıt sızıntısı fark edilince sefer iptaline gidip uçağın bu arızasını gidermişler." "Havayolu şirketlerinin iç hatlardaki bilet fiyatlarıyla ilgili bir politika düşünülüyor mu " sorusu üzerine de Yıldırım, "burada serbest piyasa şartlarının geçerli olduğunu" vurguladı. Yıldırım, "Bakanlık olarak bizim yaptığımız, serbest piyasa şartlarında rekabeti bozan, yolcuların, vatandaşların mağduriyetine sebep olacak bir uygulama var mı, yok mu, biz bunu izliyoruz. Şu an için böyle bir tehlike yok" dedi. 
     Ulaştırma Bakanı Yıldırım, "Bir süre önce uçak biletlerinin maliyet bazlı araştırılması için talimat verdiğini" de ifade ederek, "Bu bilgiler geldi. Buradan da anlaşılıyor ki, endişe edecek bir şey yok, gayet normal" diye konuştu. 
     
</TEXT>
</DOC>
