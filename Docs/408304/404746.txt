<DOC>
<DOCNO> 404746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sonspo02.html </URL>
<DATE> 2005/12/19/ </DATE>
<TIME> 06.55 </TIME>
<AUTHOR>  </AUTHOR>
<HEADLINE>
Sakarya'da maç meydan savaşı çıktı 
</HEADLINE>
<TEXT>

     Sakarya-Bursa maçı oynanırken ve sonrasında çirkin görüntüler sahnelendi. 22. dakikada yaklaşık 500 kadar konuk taraftarın bulunduğu tribünde olay çıktı, sahaya koltuk yağdı. 
     Polis duruma jopla müdahale edince büyük bir arbede yaşandı. Olaylar sırasında bazı taraftarlar yaralanırken, iki kişi hastaneye kaldırıldı. Bursaspor Başkanı Levent Kızıl, tribünden inerek futbolcularla birlikte taraftarları sakinleştirmeye çalıştı. Hakem Orhan Erdemir oyunu durdururken, maç olayların bitmesinin ardından 10 dakika sonra yeniden başladı. 
     Karşılaşmanın ardından Sakaryasporlu taraftarlar, stat çevresinden dolaşıp, içeride bekletilen yeşil - beyazlı seyircilere taş atmaya başladı. Polis grubu dağıtmak için panzerleri de devreye soktu. 
     
     ÇIKTI POLİS HAVAYA ATEŞ AÇTI 

     Karşılaşmadan sonra Atatürk Stadı'nın çevresinde toplanan yaklaşık 250 Sakaryaspor taraftarı, Bursaspor taraftarlarının bulunduğu bölgeye girmek istedi. Polis izin vermeyince taraftarlar, güvenlik kuvvetlerine taş atmaya başladılar. Tüm uyarılara rağmen taraftarların taş atması durmayınca polis havaya uyarı ateşi açmak zorunda kaldı. 
     Daha sonra da polisle Sakaryaspor taraftarları arasında sokak aralarında kovalamaca yaşandı. Bu arada bazı taraftarların coplandığı gözlendi. Olaylara karışan 15 taraftar gözaltına alındı. Olaylar sırasında da 5 kişinin yaralandığı bildirildi. 
     
     SAKARYASPORLU 49 BURSASPORLU 7 TARAFTAR GÖZALTINDA 

     Sakaryaspor-Bursaspor maçında çıkan olaylarla ilgili olarak Sakaryasporlu 49, Bursasporlu da 7 taraftar gözaltına alındı. 
     Meydana gelen olaylarda Sakaryaspor ve Bursaspor taraftarlarının attığı taşlarla 3 polis memuruyla yoldan geçen 2 kişinin de başlarından yaralandığı açıklandı. Yaralı 5 kişi, Sakarya Devlet Hastanesi’nde ayakta tedavi edildi. 
     Yaşanan olayların üzücü olduğunu belirten Sakarya Emniyet Müdürü Mustafa Aydın, Maçtan sonra taraftarlar arasında hoş olmayan olaylar yaşandı. Çıkan olaylar nedeniyle 49 Sakaryaspor, 7'de Bursaspor taraftarı gözaltına alındı. Kamera kayıtlarından da olayları başlatanların kimlik tespiti üzerinde çalışma başlattık dedi. 
     
</TEXT>
</DOC>
