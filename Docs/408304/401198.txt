<DOC>
<DOCNO> 401198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/guncel/agun.html </URL>
<DATE> 2005/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Turiste içki sürgünü 
</HEADLINE>
<TEXT>


"İçki ikram edilen yerlerin belirli merkezlerde toplanması" girişimi Antalya'yı ayağa kaldırdı. İl Genel Meclisi'nde sert tartışmalar yaşandı. Ancak kriz büyüyünce konu cuma günkü toplantıya ertelendi 

KADİR ZENGİN 

Alkol ikram edilen yerler ve müşterilerini ayırmak amacıyla, Avrupa'da genelevlerin toplandığı "kırmızı sokak" modelini benimseyen AKP, bu kez yabancı turistleri de kapsayacak bir girişimde bulundu. Yılda 9 milyar dolar gelir getiren turizm cenneti Antalya'da gündeme getirilen "alkol sürgünü" kenti ayağa kaldırdı. 
İçişleri Bakanlığı'nın, Milliyet'in manşetinden duyurduğu genelgesinin ardından, Antalya'nın 8 gözde ilçesinin kaymakamı tarafından "içkili yer bölgeleri" tespit edilerek onay için İl Genel Meclisi'ne gönderildi. Meclisin, önceki akşamki toplantısında konu gündeme gelince CHP'li üyelerin itirazları üzerine sert tartışmalar yaşandı. AKP Grup Sözcüsü Ali Yalçın, "içkili yer bölgelerinin yasa ve yönetmelikler çerçevesinde kaymakamlıklar tarafından belirlendiğini" söyledi, ancak kriz büyüyünce AKP çoğunluğu, konuyu cuma günkü toplantıya erteledi. CHP Grup Sözcüsü İsmet Uysal, anlayışı "4. Murat zihniyeti" diye niteledi. Uysal, hayata geçirilmesi halinde Türkiye'nin büyük darbe alacağını vurguladığı uygulamanın Antalya'da turizmi bitireceğini söyledi. 

Uzak noktalar 
"İçki ikram edilen yerlerin belirli merkezlerde toplanması" girişimi Antalya'da uygulanırsa, yerli ve yabancı turistler, istedikleri yerde içki içip eğlenemeyecekler. İlçelerde alkollü içki içilebilmesi için kaymakamlar tarafından önerilen alanlar, ilçe merkezinden uzak noktalarda seçildi. 
Örneğin Antalya sahillerini gezen bir turist, Finike'de deniz kenarında yediği yemeğin yanında, istese de alkollü içki içemeyecek. İsteyen, ancak Elmalı istikametinde yaklaşık 30 kilometre giderek Gökbük köyü civarında içebilecek. Demre'deki Aziz Nikola Kilisesi ya da Myra Antik Kenti'ni ziyarete giden turistler de, Beymelek Lagünü'ndeki dalyanın kenarında oturup manzara seyrederken içki içemeyecekler. 
Gündoğmuş ilçesinde alabalıkla içki içmek isteyenler eskiden olduğu gibi Karadere'de değil, Alanya istikametindeki Uçansu Şelalesi çevresindeki 175 metrelik sınır içinde içkisini yudumlayabilecekler. 

'Bu düzenleme gerekli' 
Antalya İl Genel Meclisi Başkanı Bilal Özgür, yasağa karşı olduğunu ancak, güvenlik için böyle bir düzenlemenin gerekli olduğunu söyledi. İl Genel Meclisi olarak İçişleri Bakanlığı'nın genelgesi üzerine kaymakamlıkların belirlediği "içkili yer" açılabilecek alanların sosyal olarak uygun olup olmadığına karar vereceklerini belirten Özgür, "Büyük ihtimalle arkadaşlarımız olumlu karar verecektir" dedi. Alınacak karardan Antalya turizminin etkilenmeyeceğini söyleyen Özgür, "Olayı geniş tutuyoruz. Kararı reddetmeyeceğiz. Ama kolluk güçleri ve kaymakamlığın verdiği karar doğrultusunda genişletebiliriz" diye konuştu. 

AKP'li Başkan Turizme dikkat 

İlçelerde alkollü içki satışı yapılan yerlerin sınırlandırılması girişimi, kendisi de AKP'li olan Antalya Büyükşehir Belediye Başkanı Menderes Türel'i de rahatsız etti. Türel, Milliyet'e, "Büyükşehir Belediyesi olarak böyle bir çalışmamız yok. Ancak Antalya'nın turizm kenti olmasının hassasiyetine dikkat etmek lazım" açıklamasını yaptı. 
Alanya'nın ANAP'lı Belediye Başkanı Hasan Sipahioğlu da, tepkisini, "Bizde sıkıntı yok. Alanya turistik bir yer, elbette burada içki tüketimi olacaktır. Biz Belediye Meclisi olarak aldığımız karar doğrultusunda cami, okul ve kamu kuruluşlarına ait binalara yakın olmayan tüm restoran, kafe, bar gibi eğlence mek nlarının ruhsatlarını verdik. Turizm yapılan yerlerde içki yasağı olmaz" sözleriyle dile getirdi. 

'Türkiye'ye yakışmıyor' 

Antalya Ticaret ve Sanayi Odası ATSO Başkanı Kemal Özgen Antalya'da içki içen ve içmeyen herkes birbirine saygı gösterir. Bu çağda böyle bir uygulama olmaz. 
Akdeniz Turistik Otelciler Birliği AKTOB Başkanı Osman Ayık Burası tatil bölgesi. Dünyanın dört yanından tatil yapmaya gelen insanlara hizmet veriyorsak, elbette içki servisi de isteyecektir. Türkiye bu tür uygulamalara kalkarsa yasakçı ülke konumuna girer. 
CHP Antalya İl Başkanı Ömer Melli Karar AKP'nin gerçek yüzünü ortaya çıkardı. Bu tür kararlar ülkeyi şeriata götürür. 
DYP Antalya İl Başkanı Ahmet Kiştin Bir yandan AB savunuculuğu yaparken, diğer taraftan 4. Murat dönemini anımsatan uygulama şık düşmüyor. Çağdışı bir yaklaşım. 
MHP Antalya İl Başkanı Nizamettin Sağır AKP'nin niyeti farklı. İçki ile uğraşacaklarına turistik tesislerin altyapı sorununu çözsünler. 

Kırmızı noktalar 

Alkollü yer sınırlaması için harekete geçen ilçe kaymakamları tarafından belirlenen içki bölgeleri şunlar 
Gazipaşa Sofran mevkii ile Çomruk mevkii arası. Demre Üçağız köyü ve Kale Mahallesi. Finike Elmalı karayolu Arif köyü Çatallar Mahallesi, Gökbük köyü.Gündoğmuş Uçan Şelale ve Köprüçayı kenarında 175 metrelik bölüm.Korkuteli Dereköy, Sülekler, Datköy, Yazar ve Bayatbademleri köyleri.Kemer Ulupınar köyü ve Çıralı Mahallesi ile Kuzdere köyü.İbradı Üzümdere köyü sınırı içinde kalan Bastıl mevkii ile Çardak mevkii.Kumluca Erentepe, İncircik, Altınyaka ve Yazır köyleriyle Yazır köyüne bağlı Kiliseyakası, Olympos ve Yembe yerleşim yeri. 

CHP Faşizm zihniyeti 

Antalya'da içkili işletmeler için ayrı bölgeler oluşturma anlayışına tepki gösteren CHP lideri Baykal, "AKP, toplumda gettolaşma yaratıyor, sonucu vahim olur" dedi 

EZELHAN ÜSTÜNKAYA Ankara 
CHP Genel Başkanı Deniz Baykal, memleketi Antalya'da içkili işletmeler için ayrı bölgeler oluşturma girişimine sert tepki göstererek, "Bu yaklaşımın altında yatan zihniyet sıradan faşizm zihniyetidir. Vahim gelişme" dedi. 
Alkollü içki sınırlamalarını Milliyet'e değerlendiren Baykal, "Maalesef çok kaygı verici, sakıncalı bir gelişme. AKP, sivil toplum kuruluşları ve medyanın direnişine rağmen kararlılıkla benzer uygulamaları devam ettiriyor. AKP, toplumda tehlikeli ayrışma, gettolaşma yaratıyor. Belli bölgeler yaftalanıyor, hedef gösteriliyor" diye konuştu. 
Toplumun AKP'nin gerçek zihniyetini bir an önce kavraması gerektiğini vurgulayan Baykal, "Sorun, özgürlük sorunudur. Sorun, insanın kendi yaşam tarzını kendisinin belirleme hakkına kamunun müdahale etmesi sorunudur" dedi. 

Zarar verir 
Türkiye genelindeki içki yasağı tartışmasının Antalya'ya sıçramasının vahim sonuçları olacağını vurgulayan Baykal, "Kararı alanlar, bunun, ne insan haklarına, ne de bölgenin ekonomik potansiyeline olumsuz sonuçlarının farkındalar. AKP yöneticileri, akıllarını başlarına toplasınlar. Türkiye'ye zarar verecek bir gidiş" diye konuştu. 

CHP'li Kamacı Meclis'e getirdi 

CHP Antalya Milletvekili Nail Kamacı, Başbakan Erdoğan'ın yanıtlaması istemiyle TBMM Başkanlığı'na sunduğu önergede, içki satış yerlerinin ruhsatlandırılmasına ilişkin mevzuatın, doğrudan "içki yasağı" uygulaması anlamına geldiğini savundu. Kamacı, "Antalya gibi turizm kentinde bunun tartışılmasının bile bu kentin turizm açısından imajını onarılmaz bir biçimde zedeleyeceğini" kaydetti. 

Ömer Dinçer Amaç içkiye kısıtlama değil 

Başbakanlık Müsteşarı Ömer Dinçer, "içki yasağına" ilişkin haberlere yönelik, "Bu haberlerde yönetmelik değişikliğiyle yasaklamalar getirildiği ve bu yasaklamalara dayanak oluşturması için şahsımın yeni hükümler getirdiği iddia edilmektedir. Bu iddialar gerçekdışıdır" dedi. 4 Aralık'ta bazı gazetelerde bir haber ajansı kaynak gösterilerek yer alan "Alkol Yasağı'nda Ömer Dinçer İmzası" başlıklı haberlere ilişkin dün yazılı açıklama yapan Dinçer, bu haberlerle şahsının hedef gösterildiğini belirtti. 



</TEXT>
</DOC>
