<DOC>
<DOCNO> 407606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/soneko10.html </URL>
<DATE> 2005/12/29/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Zorunlu trafik sigortası tarifeleri belirlendi 
</HEADLINE>
<TEXT>

     Zorunlu trafik sigortası tarifeleri yeniden belirlendi. 
     Devlet Bakanlığı'nın konuya ilişkin kararı, bugünkü Resmi Gazete'de yayınlandı. 
     Karara göre, 1 Ocak 2006'dan geçerli olmak üzere, otomobillerde Karayolları Motorlu Araçlar Zorunlu Mali Sorumluluk Sigortası primi 128 YTL oldu. 
     Prim tutarları taksi için 480 YTL, minibüs için 327 YTL, kamyonet için 205 YTL lira, kamyon için 322 YTL, iş makinası için 100 YTL, otobüslerde 16-25 yolcu 407 YTL, otobüs 26 ve üstü yolcu 981 YTLa, traktör ve römorklarda ise 16 YTL olarak uygulanacak. 
     Motosiklet ve yük motosikletinde prim tutarı 20 YTL, çekicide 322 YTL, tankerde 310 YTL, diğer ve özel amaçlı taşıtlar için de prim tutarı 236 YTL oldu. 
     
     TEMİNAT TUTARLARI 

     Araçlarda maddi teminat tutarı ise araç başına 5 bin 750 YTL, kaza başına ise 11 bin 500 YTL olarak tespit edildi. 
     Motorlu araçlarda, tedavi giderleri ile sakatlanma ve ölümde kişi başına teminat 57 bin 500 YTL olurken, kaza başına otomobil ve taksilerde 287 bin 500'er YTL, minibüs, kamyonet, kamyon, iş makinası, tanker, römork ve çekici de 575 bin YTL, otobüs'te 16-25 koltuk 977 bin 500 YTL, otobüs 26 ve üstü koltuk 1 milyon 495 bin YTL oldu. 
     
     PRİMLERİN TESPİTİ 

     Sigorta şirketleri belirledikleri prim tutarlarını peşin tahsil edecekler. Otomobil, taksi, minibüs, kamyonet, motosiklet ve yük motosikletlerine, kayıtlı oldukları illere göre trafik yoğunluğu indirimi yapılacak. 
     Ankara, İstanbul ve İzmir illeri için indirim uygulanmayacak. Trafik yoğunluğu indirim oranı, Adana, Antalya, Bursa, Konya ve Kocaeli illeri için yüzde 10, Aydın, Balıkesir, Denizli, Eskişehir, Gaziantep, Hatay, Mersin, Kayseri, Manisa, Muğla, Sakarya ve Samsun illeri için yüzde 15 olarak belirlendi. Bu illerin dışındaki iller için ise indirim oranı yüzde 20 olarak uygulanacak. 
     Bu arada otobüs işletmecileri, yolcuya gelebilecek bedeni zararlar için zorunlu taşımacılık sigortası yaptırdıklarını belgelemeleri durumunda yüzde 20 oranında indirim yapılacak. 
     
     EK PRİM ÖDENMEYECEK 

     Kararla yeni tarife ve teminat tutarları, yürürlükteki bütün sigorta sözleşmelerine herhangi bir ek prim alınmaksızın uygulanacak. 
     Sigorta şirketleri, düzenledikleri poliçelerin ön yüzüne ''sözleşme süresi içinde Hazine Müsteşarlığı'nın bağlı bulunduğu bakan tarafından teminat tutarları artırıldığı takdirde, bu poliçede yazılı teminat tutarları, herhangi bir işleme gerek kalmaksızın ve ek prim alınmaksızın yeni teminat tutarları üzerinden geçerli olur'' ibaresini yazacaklar. 
     
     ARAÇ İŞLETENİ SIFATININ KAZANILMASI VE KAYBEDİLMESİ 

     Araç işleteni sıfatını kazananlar, bu sıfatı kazandıkları tarih itibariyle Zorunlu Trafik Sigortası yaptırmak zorundalar. 
     Araç işleteni sıfatını kaybedenlerin ise durumu belgeleyen evrakı sunmak kaydıyla, 2 yıl içinde kullandıkları aynı araç türünde başka bir aracın işleteni olarak yeni bir sigorta yaptırırlarsa, Tarifenin ilgili maddesini yerine getirmesi şartıyla, hasarsızlık indirimi hakları devam edecek. 
     İşletenin değişmesi durumunda sigorta sözleşmesi, sözleşmeye taraf olan araç işletenini takip edecek. İşleten, sahip olduğu yeni araca ilişkin bilgileri sigorta şirketine bildirecek. Sigorta şirketi, araç grubunda herhangi bir değişiklik varsa ilgili Tarifeye göre ortaya çıkan prim farkını araç işleteninden tahsil edecek. 
     Ancak, sözleşme süresi içinde işletenin değişmesi halinde, sigorta sözleşmesi, işletenin değiştiği tarihten itibaren on gün süresince herhangi bir işleme gerek kalmaksızın ve prim ödenmeksizin yeni işleten için de geçerli olacak. 
     Araç değişikliği nedeniyle yeni bir zorunlu mali sorumluluk sigortası yaptırılması durumunda ise sigorta şirketinin işletenin değiştiği tarihe kadar hak kazandığı prim gün esasına göre tespit edilecek ve fazlası sigorta ettirene geri verilecek. 

     
</TEXT>
</DOC>
