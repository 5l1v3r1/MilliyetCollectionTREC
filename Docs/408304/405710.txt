<DOC>
<DOCNO> 405710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/soneko63.html </URL>
<DATE> 2005/12/22/ </DATE>
<TIME> 22.50 </TIME>
<AUTHOR>  </AUTHOR>
<HEADLINE>
Anadolu ve Family Finans birleşerek, Türkiye Finans Katılım Bankası oldu 
</HEADLINE>
<TEXT>

     Birleşen Anadolu Finans ve Family Finans, yarından itibaren faaliyetlerini Türkiye Finans Katılım Bankası adı altında sürdürecek. 
     Ülker Grubu sözcüsü Metin Yurdagül'den alınan bilgiye göre, 250 milyon YTL ile oluşturulan katılım bankası, 115 şubesiyle faaliyetlerini yürütecek. 
     Ülker Grubu'na ait Family Finans ile Boydak Grubu'na ait Anadolu Finans'a ilişkin birleşme kararı daha önce açıklanmıştı. 
     Ülker ve Boydak grupları arasında eşitlik ilkesi esasında öngörülen birleşmede hedefin, ulusal sermayenin gelişen dünya koşullarında Türkiye'de gelişme çabalarına katkı sağlamak, uluslararası ölçeğe daha süratli ulaşabilmek, birleşmenin sağlayacağı ekonomik yararlardan Türkiye'yi, halkı ve çalışanları yararlandırmak olduğu belirtilmişti. 
     Daha önce Anadolu Family Finans Kurumu olarak adlandırılan yeni oluşum konusunda detaylı açıklamaların daha sonra yapılacağı bildirilmişti. 
     
</TEXT>
</DOC>
