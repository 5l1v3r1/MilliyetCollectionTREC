<DOC>
<DOCNO> 405418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sonspo16.html </URL>
<DATE> 2005/12/21/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Ankaraspor, savunmayı yeniliyor... 
</HEADLINE>
<TEXT>

     Ankaraspor Teknik Direktörü Rıza Çalımbay, takımdaki savunma oyuncularının tamamını göndereceğini ve ara transferde yeni isimleri kadroya dahil edeceğini açıkladı. 
     Rıza Çalımbay, 3 puana çok yakın oldukları birçok karşılaşmada basit gollerle puan kaybettiklerini ve ligde geri sıralara düştüklerini belirterek, mavi-beyazlı takımın savunma hattını oluşturan Şenol, Ramazan ve Savaş'ı gönderme kararı aldıklarını söyledi. 
     Kulüp yönetimiyle sürekli biraraya geldiklerini ve ara transferde alınacak oyuncuları görüştüklerini ifade eden Çalımbay, defans için düşündükleri oyuncular hakkında son kararı bugün vereceklerini kaydetti. 
     Bu arada kulüple ilişiği kesilen Macar futbolcu Molnar Balasz'ın tesislere gelerek eşyalarını topladığı ve bugün ülkesine döneceği bildirildi. 
     
     3 OYUNCUYA TAKAS GÜNDEMDE 
     Ankaraspor yönetiminin, göndermeyi düşündüğü Ümit Aydın, Mustafa Sarp ve Mustafa Yalçınkaya'yı başka futbolcularla takas etme niyetinde olduğu öğrenildi. 
     Mavi-beyazlı yönetimin, teknik direktör Rıza Çalımbay'ın verdiği rapor doğrultusunda, alınması planlanan futbolcuların kulüplerine bu üç oyuncuyu takas etme teklifiyle gideceği belirtildi. 
     
     WEDERSON SEFERBERLİĞİ 
     Ankaraspor'un sol kanat oyuncusu Wederson'un ameliyat sonrası iyileşme döneminin hızlandırılması için teknik heyet seferber oldu. 
     Teknik direktör Çalımbay'ın kulüp doktoru Burak Kunduracı ile görüşerek, Brezilyalı futbolcunun ikinci kamp döneminin başladığı 2 Ocak tarihinde mutlaka takımla birlikte olması için çalışmalara hız verilmesini istediği kaydedildi. 
     
</TEXT>
</DOC>
