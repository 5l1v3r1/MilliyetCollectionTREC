<DOC>
<DOCNO> 403398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sonsiy06.html </URL>
<DATE> 2005/12/14/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
İmam Hatiplilere çifte diplomanın yolu açıldı 
</HEADLINE>
<TEXT>

     Başbakan Recep Tayyip Erdoğan, meslek lisesi ve imam-hatip öğrencilerine çifte diploma yolunu açan Açıköğretim Lise Yönetmeliği'ni onayladı. 
     Yönetmelik, Resmi Gazete'nin bugünkü sayısında yayımlanarak, yürürlüğe girdi. 
     YÖK Başkanı Prof. Dr. Erdoğan Teziç, Resmi Gazete’de bugün yayımlanan Açık Öğretim Lisesi Yönetmeliği’nin iptali ve yürütmenin durdurulması için yargıya başvuracaklarını açıkladı. 
     Teziç, AA muhabirine yaptığı açıklamada, yönetmelik üzerindeki incelemelerinin sürdüğünü söyledi. Teziç, "Bu yönetmeliğin iptali ve yürütmenin durdurulması için yargıya başvuracağız" dedi. 
     YÖK’ten başka bir yetkili de Açık Öğretim Lisesi Yönetmeliği’nde yer alan hükümlerin "YÖK’ün yetkisini kullanmasını engellediğini" ifade ederek, "Bu durumda dava açma yetkimiz var. Zaman geçirmeden iptali ve yürürlüğünün durdurulması için Danıştay’a dava açacağız" diye konuştu. 
     Türk Eğitim Sen Genel Başkanı Şuayip Özcan ise yönetmelikle "2 diploma" uygulamasının getirildiğini kaydetti. Diğer liselerden veya yükseköğretim kurumlarından mezun olanlara da Açık Lise’ye kayıt yaptırabilme hakkı getirildiğine işaret eden Özcan, şunları söyledi 
     "Bir meslek lisesini veya imam hatip lisesini bitiren bir kişi Açık Öğretim Lisesi’ne kayıt yaptırabilecek. Açık Öğretim Lisesi’ni de bitirirse iki diploması olacak. Bu durumda işine geldiği zaman meslek lisesi diplomasını, işine geldiği zaman Açık Öğretim Lisesi diplomasını kullanabilecek. Ortada bir hülle var." Özcan, yönetmeliği hukukçularla birlikte inceleyeceklerini ve daha sonra neler yapabileceklerini değerlendireceklerini söyledi. 
     Eğitim Sen Genel Başkanı Alaaddin Dinçer de, yönetmeliğe konulan hükümlere göre, ilahiyat fakültelerinden mezun olanların da Açık Lise’ye kayıt yaptırabileceklerini belirterek, şöyle konuştu 
     "Hem imam hatip lisesi mezunlarına, hem ilahiyat fakültesi mezunlarına alan değiştirme hakkı tanınıyor. Gerçekten meslek liselerinin önü mü açılıyor Hayır. Bu, meslek liselilerin önündeki katsayı engelini ortadan kaldırıyor gibi gösterip, imam hatip liselilerin önünü açmaktır. Bunun gözden kaçırılmaması gerekir. Bu yönetmelik, içinde pek çok tuzağı barındırıyor. Kamuoyu ağaca bakıp ormanı kaçırmamalıdır. Hukukçu arkadaşlarımızla inceleyip, gerekirse yargıya başvuracağız." 
     YÖNETMELİK NELER GETİRİYOR 
     Milli Eğitim Bakanlığı’na MEB bağlı Açık Lise’ye, ilköğretim okulu, ortaokul, MEB’e ve diğer bakanlıklara bağlı ortaöğretim okullarından ayrılanlar ve mezun olanlar, bir yükseköğretim kurumlarından ayrılanlar ve mezun olanlar ile yurtdışında öğrenim görmüş olanlar kayıt yaptırabilecekler. 
     Milli Eğitim Bakanlığı Açık Öğretim Lisesi Yönetmeliği Resmi Gazete’nin bugünkü sayısında yayımlanarak, yürürlüğe girdi. Aynı konudaki 1993 tarihli yönetmelik, yürürlükten kaldırıldı. 
     Yönetmeliğe göre, Açık Lise’ye şu koşullardaki öğrenciler kayıt yaptırabilecekler 
     "İlköğretim okulu ortaokul mezunu olanlar, MEB’e ve diğer bakanlıklara bağlı orta öğretim düzeyindeki okullardan ayrılanlar ile mezun olanlar, bir yükseköğretim kurumundan ayrılanlar veya mezun olanlar, yurtdışında öğrenim görmüş olanlar, denklik belgelerinde belirtilen öğretim düzeylerinin yukarıdaki şartlardan birini taşıyanlar." Açık Lise’ye zihinsel engelli olanların kayıtları yapılmayacak, engeli sonradan anlaşılanların kayıtları silinecek. 
     Yabancı uyrukluların kayıtlarında ilgili mevzuat hükümleri uygulanacak. 
     Daha önceki yönetmelikte Açık Öğretim Lisesi’ne ilköğretim kurumlarını ortaokul ve ilköğretim okulu ile bunların dengi yurtiçi ve yurtdışı okullar bitirenler ile ortaöğretim kurumlarına bir süre devam edip ayrılanlar kayıt yaptırabiliyordu. 
     Açık Lise’de öğrenim görmek isteyenlerin kayıtları, Açık Öğretim Lisesi Müdürlüğü’nce belirlenen tarihler arasında yapılacak. 
     Açık Lise’ye kayıt için nüfus cüzdanının fotokopisi, son altı ay içinde ön cepheden çekilmiş ve 4,5x6 cm ebadında bir adet vesikalık renkli fotoğraf, öğrenim durumunu gösterir belgenin aslı ve kayıt ücretinin yatırıldığına dair belgenin aslı gerekiyor. 
     
     ALANLARLA İLGİLİ DÜZENLEME 

     Açık Lise’ye kaydı yapılan öğrencilerin kayıt için sundukları öğrenim belgelerinin niteliğine göre uymaları gereken esaslar şöyle sıralandı 
     "- İlköğretim okulu ortaokul mezunları lise programındaki ortak dersler ile tercih ettiği alandaki alan derslerinin tamamından sınava girmek ve mezuniyet kredisini tamamlayabilecek kadar alan, ortak ve seçmeli derslerden kredi almak zorundadırlar, - Alan veya program değiştiren öğrenciler okumadıkları ortak ve alan dersleri ile okudukları halde haftalık ders saati sayısı farkı birden fazla olan ortak ve alan derslerinden sorumlu tutulurlar, - Alanında öğrenimlerini tamamlamak isteyen öğrenciler, önceki sınıflarda başarısız oldukları ortak ve alan dersleri ile bu sınıflara sonradan konulan derslerden ve takip eden dönemlerdeki ortak ve alan derslerinden sorumlu tutulurlar, - Döneminden önce ders seçimi yapılamaz. Ancak bir önceki dönem dersinden başarısız olanlar, bir alttaki başarısız oldukları dönem dersleri ile döneminin derslerini birlikte alabilirler, - Orta öğretim okulu kurumu mezunu olup, alan veya program değiştirmek için başvuranlarda dönem şartı aranmaz. Bu öğrenciler, birbirini takip eden dersleri birlikte alabilirler, - Dönemlere göre haftalık ders saati sayısı dersin kredisidir. 
     Dersi başaran öğrenci o dersin kredisini alır. 
     - Öğrenciler, bir dönemde en fazla 30 kredilik ders alabilirler seçebilirler." Liseye kayıt yaptıran öğrenciler, alınması gereken ortak ve alan derslerinden sınava girmek, haftalık ders dağıtım çizelgelerinde gösterilen kadar alan, ortak ve seçmeli ders kredisini tamamlamak zorunda olacaklar. Ancak, üç kez sınava girilen ve başarısız olunan ortak derslerin kredisi alınmayacak, bu krediler seçmeli dersler alınarak tamamlanacak. 
     
     KREDİ SİSTEMİ 

     Açık Lise’de ders geçme ve kredi sistemi uygulanacak. Program, ortak, alan ve seçmeli derslerden, öğretim yılı ise birbirinden bağımsız iki dönemden oluşacak. Öğrenciler, yapılan sınavlarda başarılı oldukları derslerin kredisini kazanacaklar. 
     Öğrenciler, daha önce öğrenim gördükleri ortaöğretim kurumlarında başarılı oldukları ortak derslerin, alan derslerinin ve seçmeli derslerin kredisini almış sayılacaklar. 
     
     ÖĞRENİM SÜRESİ 

     Açık Lise’de öğrenim süresi, diğer liseler gibi 4 yıl 8 dönem 
     olarak belirlendi. Açık Lise’ye kayıt yaptıran öğrencilerden, ortaokul ilköğretim okulu ve bunların dengi olan yurtdışı okullardan gelenler, en çok 12 dönemde mezun olabilecekler. Ortaöğretim kurumları ile bunların dengi olan yurtdışı okulların ara sınıflarından gelen öğrencilerden ise ders geçme ve kredi uygulamasından gelenler, kullandıkları dönem haklarıyla birlikte en çok 12 dönemde sınıf geçme uygulamasından gelenler, devam ettikleri her ders yılı iki dönem kabul edilerek kullandıkları dönem haklarıyla birlikte en çok 12 dönemde öğrencilik haklarından yararlanarak öğrenime devam edecekler. Toplam 12 dönem sonunda mezun olamayan öğrenciler ile orta öğretim kurumları mezunları, yükseköğretim mezunları ve yükseköğretimden ayrılarak gelen öğrenciler, kayıt yenilemek şartıyla öğrenimlerine devam edecekler. Ancak, bu durumda olanlar, paso ve öğrenci kimlik belgesi gibi öğrencilik haklarından yararlanamayacaklar. Öğrenci başarısı, merkezi sistemle yapılan sınavlarda alınan notlara göre belirlenecek. Bir dersten başarılı olabilmek için o dersten beşlik not sisteminde en az iki almak gerekecek. Açık Lise’de herhangi bir ortak dersi başaramayan öğrenci, bu dersi iki dönem daha alabilecek. Bu iki dönem sonunda da başarısız olan öğrenci, bu dersin kredisini alamayacak, mezuniyet kredisini seçmeli derslerden tamamlayacak. Öğrenci başarısız olduğu ortak dersi tekrar alabilecek. Herhangi bir seçmeli dersi başaramayan öğrenci, o dersin kredisini alıncaya kadar o dersi seçebileceği gibi bir başka seçmeli dersi de alabilecek. Ortaöğretim kurumları mezunu ile bir yükseköğretim kurumundan ayrılarak Açık Lise’ye kayıt olup mezun olan öğrencilerin diploma notları, kayıt esnasında sundukları belgelerindeki diploma notu ile Açık Lise’de öğrenim süresince başardığı derslerden aldığı notların aritmetik ortalamasına göre hesaplanacak. Açık Lise öğrencileri kimlik ve paso ile ilgili haklardan yararlanacaklar. 
     
     ALANA GÖRE DİPLOMA 

     Açık Lise’den mezun olanlara, bitirdikleri alan türüne göre diploma verilecek. Diplomaları düzenlenememiş olanlara gerektiğinde "Geçici Mezuniyet Belgesi" verilecek. 
     Açık Lise’ye yeni kayıt olan veya kayıt yenileyen tüm öğrenciler, dönemlerine uygun olarak ortak, alan ve seçmeli derslerden belirlenen tarihlerde sınavlara girecekler. Sınavlar, MEB tarafından belirlenen usul ve esaslara göre yapılacak. 
     Sınavlar, yılda iki kez dönem sonlarında ve bir kez de Açık Öğretim Lisesi Müdürlüğü’nce belirlenen tarihte şartları uygun olan öğrenciler için gerçekleştirilecek. Sınavlar, tüm sınav merkezlerinde belirlenen okul veya kurumlarda merkezi sistem ve test yöntemiyle yapılacak. 
     
     KILIK KIYAFET 

     Sınavlarda, kılık-kıyafetin öğrencinin rahatlıkla tanınmasını sağlayacak şekilde sade ve temiz olması esas olacak. 
     Açık lise’de örgün orta öğretim kurumlarında uygulanan disiplin hükümleri uygulanmayacak. 
     
     GEÇİCİ MADDELER 

     Yeni yönetmeliğe konulan geçici maddeye göre mevcut öğrencilerin kazanılmış hakları korunacak. 
     Ortaöğrenim kurumu mezunu olup Açık Lise’ye, alan veya program değiştirmek için başvuran öğrenciler, 2008-2009 eğitim-öğretim yılı sonuna kadar 3 yıllık ders dağıtım çizelgelerine tabi olacaklar. Bu öğrencilerin sınava girecekleri dersler ve bu derslere ait krediler Talim ve Terbiye Kurulu’nca belirlenecek. 
     
</TEXT>
</DOC>
