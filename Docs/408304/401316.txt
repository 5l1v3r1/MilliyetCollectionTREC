<DOC>
<DOCNO> 401316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sondun37.html </URL>
<DATE> 2005/12/07/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
AB, petrol bağımlılığını azaltmaya çalışıyor 
</HEADLINE>
<TEXT>

     AB, petrole olan bağımlılığını azaltmak için ''ormancılık, tarım ve atık maddeler'' üzerinde yoğunlaşacak. 
     AB Komisyonu'nun hazırladığı detaylı eylem planında, petrol fiyatlarının sürekli yükseldiği ve arzı sağlayan ülkelerde güvenlik sorunları yaşandığı hatırlatılarak, başka enerji kaynakları üzerinde yoğunlaşılmasının önemi vurgulandı. 
     AB Komisyonu'nun enerjiden sorumlu üyesi Andris Piebalgs tarafından açıklanan ''biyokütle eylem planı'', ulaşım, elektrik üretimi ve ısıtmada halen yüzde 6 olarak hesaplanan yenilenebilir enerji kullanımının, 2010 yılında ikiye, 2030 yılında da 3'e katlanmasını öngörüyor. 
     Böylece Kyoto Protokolü'ne uygun şekilde küresel ısınmanın en önemli nedeni olarak gösterilen sera etkisi yaratan gazların atmosfere salınımının da gerileyeceği kaydedilerek, ulaşımda biyo yakıtlardan, elektrik üretiminde katı atıklardan ve ısıtmada ormanlardan daha fazla faydalanılması isteniyor. 
     AB'nin yeni enerji planında 20'den fazla öneri yer alırken, ''katı atıklarla ormanlardan sıvı yakıt elde edilmesi için araştırma yapılmasından ve çiftçilerin enerji yağ bitkileri hakkında bilgilendirilmesinden '' bahsediliyor. 
     AB Komisyonu'nun hazırladığı yenilenebilir enerji kaynaklarından elektrik üretimi konulu bir diğer raporda da, üye devletlerin yarısından çoğu, ''yeşil enerjiye gerekli desteği vermemekle'' suçlanıyor. 
     
</TEXT>
</DOC>
