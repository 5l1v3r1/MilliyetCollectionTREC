<DOC>
<DOCNO> 407325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/soneko29.html </URL>
<DATE> 2005/12/28/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Dinlenen şarkıcının görüntüsü 2006'da cepte 
</HEADLINE>
<TEXT>

     Cep telefonlarında, dinlenen şarkının ve şarkıcının isminin ya da resminin de görülmesini sağlayan ve yayın içeriğiyle ilişkili görüntülerin cep telefonuna indirilmesine olanak tanıyan radyo servisi ''Visual Radio'' için, Turkcell, Nokia ve HP arasında anlaşma imzalandı. 
     Turkcell'den yapılan açıklamaya göre, Nokia tarafından geliştirilen ve HP tarafından sunulan Visual Radio teknolojisi, sağladığı etkileşimli içerik ve hizmetlerle FM radyoya yeni bir boyut kazandırıyor. Visual Radio ile telefonlarından FM radyo kanallarını dinleyen cep telefonu kullanıcılarına yayın içeriğiyle ilgili bilgi ve görüntüler de etkileşimli bir ortamda eşzamanlı olarak gönderiliyor. 
     Servis sayesinde Turkcell aboneleri radyo yayınıyla ilgili içeriği telefonlarına indirebilecek, çalan şarkıyla ilgili ayrıntılı bilgi alabilecek ve radyoda sorulan sorulara cevap verebilecekler. 
     Avrupa'da servisi ilk sunan operatörlerden biri olacak Turkcell'in Genel Müdür Yardımcısı Cenk Serdar, cep telefonunun işlevlerindeki değişimin bir parçası olan Visual Radio'nun Turkcell abonelerinin hayatına yeni bir renk getireceğini bildirdi. 
     Turkcell'in ilk olarak geçtiğimiz bilişim fuarında tanıttığı Visual Radio servisinin 2006 yılında hizmete girmesi planlanıyor. 
     
</TEXT>
</DOC>
