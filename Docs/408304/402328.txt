<DOC>
<DOCNO> 402328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/son/sonsiy03.html </URL>
<DATE> 2005/12/10/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Erdoğan Atatürk'ü geçmek gibi değil, örnek almak gibi gayretimiz var 
</HEADLINE>
<TEXT>

     
     Bilal Yakınbaş bildiriyor 

     
Başbakan Recep Tayyip Erdoğan, "Atatürk Türkiye’nin modernleşme sürecinde en büyük liderimizdi. O’nu aşmak, O’nu geçmek gibi bir gayretimiz yok. Örnek almak gibi bir gayretimiz var" dedi. 
     Başbakan Erdoğan, bir Türk’ün "Senin çok sevdiğin Cumhurbaşkanı kadın haklarından bahsediyor. Ama Köşk’e, üniversitelere türbanlılar alınmıyor, ne diyorsunuz " sözleri üzerine, "Sen sorunun cevabını verdin" dedi. 
     Kalabalıktan bir kişi de mikrofonu alarak Erdoğan’a, "2007’de seni Cumhurbaşkanı, Abdullah Gül’ü de Başbakan olarak inşallah görürüz" dedi. 
     Erdoğan, Avustralya’da yaşayan Türkler ile Olimpiyat Parkı’nda bir araya geldi. 
     Burada yaptığı konuşmada, Avustralya’da yaşayan Türklere birlik ve beraberlik içinde hareket etmeleri gerektiğini ifade eden Erdoğan, bu ülkeye yaptığı geziyi yadırgayanlar olduğunu ve eleştiriler geldiğini söyledi. 
     Turistik seyahat yapmadığını ifade eden Erdoğan, içine kapanık bir Türkiye istemediklerini belirtti. 
     Erdoğan, bu ülkede yaşayan Türklerin siyasetin, ekonominin, kültürel yaşamın içinde olmaları gerektiğini dile getirerek, "Entegre olun, ancak asimile olmayın" dedi. 
     Türkiye’deki ekonomik gelişmeler hakkında bilgi veren Erdoğan, artık Türkiye’de bankaların batmadığını hem özel sektör hem de devlet bankalarının kara geçtiğini söyledi. 
     Artık ülkede dürüstlüğün hakim olduğunu anlatan Erdoğan, "çalma çırpma"nın bu dönemde minimize edildiğini kaydetti. 
     Erdoğan, Türkiye’de ekonominin yüzde 40’ının kayıt altında olduğunu ifade ederek, bu oranın artırılması için çok ciddi tedbirler alacaklarını ve "can yakacaklarını" söyledi. 
     
     "TÜRKİYE CUMHURİYETİ VATANDAŞLIĞI ORTAK PAYDAMIZ" 

     Avustralya ziyaretinde Türk derneklerinin fazla olduğunu gördüğünü ifade eden Erdoğan, bunların birleştirilmesi çağrısında bulundu. 
     "Artık kaşla gözle oynamayalım. El ele vereceksiniz, güçlü olacaksınız" diyen Erdoğan, şöyle konuştu 
     "Türkiye Cumhuriyeti vatandaşlığı bizim ortak paydamızdır. Onunla iftihar edeceğiz, onunla geleceğe yürüyeceğiz. Bunu başaracağız. Bunu da dalga dalga, çevremizdeki farklı ülkelerin mensubu olan Avustralya vatandaşlarına yansıtacağız. Sadece kendi içimize kapalı kalmayacağız. 
     Kapalı kalırsak, etnik bir zihniyetle hareket edersek, o zaman sadece Türklerin oyuna hitap etmiş oluruz. Olmaz böyle bir şey. 
     Hangi kökenden gelirse gelsin, Avustralya vatandaşı olan herkesin oyunu almaya çalışacaksınız. Onlarla münasebetleri geliştireceksiniz, el ele vereceksiniz, omuz omuza vereceksiniz, insan eksenli bir politika izleyeceksiniz. Bizim medeniyetimizde Yunus Emre var. 
     ’Yaradılanı severiz yaradandan ötürü’. Hedef bu olacak. Hepimizi yaratan mutlak yaratıcı Allah’tır. 
     Bizler Türkiye Cumhuriyeti vatandaşı olarak o üst ortak paydada birleşerek el ele vereceğiz." Başbakan Erdoğan, Türkiye’nin yakaladığı performansla bir güç kaynağı olduğunu dile getirerek ekonomik gelişmeleri anlattı. 
     Daha sonra Avustralya’da yaşayan Türklerin sorularını yanıtlayan Erdoğan, bir Türk’ün Ermeni meselesiyle ilgili sorusu üzerine, bu konuda Türkiye’nin arşivlerini açtığını, ancak karşı tarafın buna aynı karşılığı vermediğini söyledi. 
     
     "ATATÜRK’Ü AŞMAK, GEÇMEK GİBİ BİR GAYRETİMİZ YOK" 

     Başka bir Türk’ün, "Atatürk’ten sonra Türkiye’de lider yetişmedi. Biz sizi lider olarak görüyoruz" sözleri üzerine Erdoğan, "Atatürk Türkiye’nin modernleşme sürecinde en büyük liderimizdi. O’nu aşmak, O’nu geçmek gibi bir gayretimiz yok. Örnek almak gibi bir gayretimiz var. Temennimiz odur ki, Türkiye’yi Atatürk’ün ifade ettiği muasır medeniyetler seviyesine çıkaralım. Hedef budur. Bunu başarmamız lazım" diye konuştu. 
     Kıbrıs ile ilgili bir soruyu da yanıtlayan Erdoğan, Türkiye’nin her zaman bir adım önde olduğunu kaydetti. 
     Geçmişte nereye gidilse bu konuyla ilgili hep hakaretler yapıldığını ifade eden Erdoğan, ancak son 3 yılda Kıbrıs konusunda önemli mesafeler kat edildiğini söyledi. 
     Erdoğan, istenilenlerin yapılmaması halinde Türk tarafının liman ve havaalanlarını açmasının söz konusu olamayacağını söyledi. 
     Karşı taraf bir şey yapmadan Türk tarafından bir şey beklenemeyeceğini dile getiren Erdoğan, "KKTC’ye karşı yapmanız gerekenleri yerine getirin, biz de havaalanlarını, limanları açalım. 
     Bunlar olmadıkça biz bunu yapmayız. Bunu açıkça söylüyoruz" dedi. 
     
     "BİZİ ÜSTE BAĞLAYAN KİMLİK TÜRKİYE CUMHURİYETİ VATANDAŞLIĞI" 

     Bir katılımcının Kürt sorunuyla ilgili sorusunu da yanıtlayan Erdoğan, şöyle konuştu 
     "Kürt benim kardeşim, vatandaşım. Türk de aynı şekilde benim vatandaşım, kardeşim. Laz da, Çerkez de, Abaza da, yani benim ülkemde yaşayan 73 milyon vatandaşım içinde Türkiye Cumhuriyeti vatandaşlığını kabul etmiş her vatandaşıma ben aynı mesafedeyim. Şimdi bölücü terör örgütü eğer benim Kürt vatandaşlarımın üzerinden bir şeyler yapmaya çalışıyorsa, biz bunu Kürtler olarak değerlendiremeyiz. Çünkü onlar Kürtler adına konuşamaz. Kürt vatandaşlarımızı da temsil edemez. 
     Herkes kendi alt kimliğiyle övünebilir ama bizi üste bağlayan kimlik Türkiye Cumhuriyeti vatandaşlığıdır. Kürt Kürtülüğüyle, Türk Türklüğüyle, Laz Lazlığıyla övünebilir, etnik kimlik açısından söylüyorum. Üste bizi bağlayan kimlik Türkiye Cumhuriyeti vatandaşlığıdır." Yurtdışında bulunan vatandaşların bedelli askerlik yapmasıyla ilgili bir soruyu da yanıtlayan Erdoğan, konuyu Milli Savunma Bakanlığı ve Genelkurmay Başkanlığı ile görüştüklerini bildirdi. 
     Bu talepleri tekrar ilgililere ileteceklerini bildiren Erdoğan, konuyla ilgilendiklerini söyledi. 
     Başbakan Erdoğan, bir başka Türk’ün "Senin çok sevdiğin Cumhurbaşkanı kadın haklarından bahsediyor. Ama Köşk’e, üniversitelere türbanlılar alınmıyor, ne diyorsunuz " sözleri üzerine, "Sen sorunun cevabını verdin" dedi. 
     Kalabalıktan bir kişi de mikrofonu alarak Erdoğan’a, "2007’de seni Cumhurbaşkanı, Abdullah Gül’ü de Başbakan olarak inşallah görürüz" dedi. 
     
     "BAŞÖRTÜSÜ KONUSUNDA TOPLUMSAL MUTABAKAT VAR" 

     Başörtüsü konusunda toplumsal bir mutabakat olduğunu, ancak TBMM’de uzlaşının sağlanması gerektiğini dile getiren Erdoğan, "Bu mutabakat sağlandığında hayırlısıyla biz bu işi çözebiliriz" dedi. 
     Erdoğan, şunları söyledi 
     "Burada Türkiye bilinci olması lazım. Dolayısıyla ülkemiz ve sizlerin menfaatlerini koruyacak şekilde oluşumlar yapmamız lazım. 
     Bunun için de aranızda oturup asla hakaret etmeden, birbirinizi çok sevmeniz lazım. Eğer birbirinizi dinlemezseniz bir yere varamazsınız. 
     Yani benim başörtülü kardeşimle başı açık kardeşim el ele yürüyebilmelidir. Omuz omuza yürüyebilmedir. Birbirine asla yanlış gözle bakmamalı. Bunu başarmalısınız. Bu sıkıntıyla ilgili toplumda mutabakat büyük ölçüde var. Ama Parlamento’da bu mutabakat istenildiği ölçüde yok. Orada da bu başarıldığı anda inanıyorum ki biz bu işi çözeriz. Hayırlısıyla inşallah çözeriz." Kalabalıktan bir Türk’ün, "Bu bizi üzüyor" sözleri üzerine Erdoğan, "Üzmeyecek inşallah" karşılığını verdi. 
     
     "2006’DA TÜRKİYE’NİN GÜNDEMİNDE SEÇİM YOK" 

     Erdoğan, erken seçim olacağına ilişkin haberlerin sorulması üzerine de, 2006’da Türkiye’nin gündeminde seçim olmadığını söyledi. 
     Milletin AK Parti’yi 5 yıllık bir dönem için iktidara getirdiğini dile getiren Erdoğan, "Bunların meydana çıkıp da söyleyeceği tek şey olur, ’5 sene ülkeyi yönetemediler’... Bu iktidar tuzağa gelmez. Bu güven ve istikrar ortamını bozdurmayız" karşılığını verdi. 
     AK Parti’nin alternatifinin olup olmadığı sorusu üzerine de Erdoğan, "Biz alternatifimiz olmadığına inanıyoruz" yanıtını verdi. 
     Erdoğan, "Türkiye’de Orhan Pamuk, Murat Belge gibi insanlar rahatça hareket ederken, neden Fetullah Gülen hoca vatan hasreti çekiyor " sorusuna yanıt vermedi. 
     Başbakan Erdoğan, buradaki Türkler ile hatıra fotoğrafı çektirdikten sonra Türkiye’ye hareket etmek üzere havaalanına geçti. 
     
</TEXT>
</DOC>
