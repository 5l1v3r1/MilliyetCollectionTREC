<DOC>
<DOCNO> 404910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/spor/axspo02.html </URL>
<DATE> 2005/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'dan ödev 
</HEADLINE>
<TEXT>


Alman hoca, futbolcularına birer mektup yazarak hem lig, hem de Avrupa performanslarını değerlendirdi. Hataları kaleme alan deneyimli çalıştırıcı, neler yapmaları gerektiğini de sıraladı 

YUSUF KOBAL 


Fenerbahçe Teknik Direktörü Christoph Daum, tatil öncesi oyuncularına ayrı ayrı özel mektuplar yazarak, ligin ilk yarısındaki performanslarını ve şampiyonlar ligi karnelerini değerlendirdi. Her oyuncusunun ayrı ayrı teknik analizini yaptığı mektuplarda Alman teknik direktör, futbolcularına bir de çalışma programı verdi. 
Futbolcularının olumlu ve olumsuz yönlerini kendilerine bildiren Daum, daha ileriye gidebilmeleri ve kendilerini geliştirmeleri için tavsiyelerde bulundu. 

Samimi dil kullandı 
Bu sezon tüm rekorları alt üst ederek ligi çok başarılı biçimde zirvede yenilgisiz tamamlayan oyuncularına eleştirilerini de sıralayan Alman çalıştırıcı, sezon başından bu yana gösterdiği kaliteye göre değerlendirme yaptı. 
Samimi bir dille, oyuncularını öven üslupla mektupları kaleme alan Teknik Direktör Daum, ligin ikinci yarısındaki stratejisini de futbolcularına duyurdu. İlk yarıdan daha zorlu bir mücadelenin kendilerini beklediğini vurgulayan deneyimli çalıştırıcı, Galatasaray ile aradaki dört puanlık farkın en küçük hatalarında kapanabileceğine dikkat çekti. 
Türkiye Kupası'ndaki şanssızlıklarını bu yıl kırmaları gerektiğini de kaydeden Daum, "İki kupayı da istiyorsak çok çalışmalıyız" dedi. 

Samandıra'da kar engeli 

İstanbul'da önceki gün başlayan kar yağışı en fazla Fenerbahçe'nin Samandıra tesislerini etkiledi. Gaziantepspor ile kupada karşı karşıya gelecek olan sarı - lacivertliler dün ilk çalışmasını yaparken, büyük sahalar kar altında kaldığı için küçük sahanın temizlenebilen bir bölümünde kısıtlı antrenman olanağı buldu. Teknik Direktör Daum taktik ağırlıklı bir program uygularken, Alman hocanın Gaziantepspor önünde kalede Rüştü'ye şans vereceği öğrenildi. Bu arada Denizlispor maçında sakatlanan Mehmet Yozgatlı'nın dün Acıbadem Hastanesi'nde MR'ı çekildi. Kulüp doktoru Ethem Kavukçu, "Mehmet'in sağ diz eklem içinde ödem tespit ettik. Tedavisine hemen başladık. Gaziantepspor maçında oynanama olasılığı bulunuyor" açıklamasını yaptı. 

Anelka'ya yakın takip 

Tedavi ve rehabilitasyon sürecini Paris'te bir klinikte geçirecek olan Anelka'nın durumunu yakından takip etmek isteyen Teknik Direktör Daum'un, oyuncusunu Fransa'da da yakın takibe alacağı öğrenildi. Fenerbahçe doktoru Ethem Kavukcu ve fizyoterapist Michael, Paris'te Anelka'ya eşlik ederek, devre arası çalışmalarına sağlam bir şekilde katılması için uğraş verecekler. 

Transfer istemiyor 

Yönetime ara transfer konusundaki görüşlerini ayrıntılı bir raporla sunan Teknik Direktör Daum, yabancı oyuncularından son derece memnun olduğunu söyledi. Alman çalıştırıcı, "Ancak ara transferde takıma katılabilecek genç ve yetenekli Türk oyuncular olabilir. Takip programımız sürüyor. Şu aşamada takıma katabileceğimiz yerli bir oyuncu göremiyorum" dedi. 

'Her şey yasal' 

Fenerbahçe Kulübü, Galatasaray Genel Sekreteri Cengiz Özyalçın'ın "Kalamış Tesisleri kaçak yapıldı" suçlamasına cevap verdi. Açıklamada, "Kaçak olarak nitelenen binamızın Kadıköy Belediyesi'nden alınmış 4 Haziran 1969 tarih ve 3632 sayılı yapı kullanma izin belgesi vardır. Kulüplerin spor tesisleri ve mevcut binaların imar durumları, mevcudiyeti kazanılmış haktır" denildi. 


</TEXT>
</DOC>
