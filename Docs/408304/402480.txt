<DOC>
<DOCNO> 402480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/son/sondun08.html </URL>
<DATE> 2005/12/11/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Sunday Times İsrail, İran'ı vurmaya hazırlanıyor 
</HEADLINE>
<TEXT>

     İngiltere'de yayımlanan Sunday Times gazetesi, İsrail Başbakanı Ariel Şaron'un İsrail ordusuna, 2006 Mart ayı sonuna kadar İran'ın nükleer tesislerinin vurulması için hazırlık yapmaları talimatını verdiğini iddia etti. 
     İsrail, iddiayı yalanladı. ''Böyle bir şey yok, hiç planlanmadı'' diyen İsrailli yetkililer, iddiayı ''hayal mahsulü'' olarak nitelendirdi. 
     Sunday Times, vurma emrinin, istihbarat yetkililerinin, sivil yerlerde saklı uranyum zenginleştirme tesislerinin devreye alındığı yolundaki bilgileri hükümete aktarmasının ardından geldiğini öne sürdü. 
     Gazetenin iki muhabirinin imzasını taşıyan haberde, ''İsrail ordusu yetkililerinin doğruladığı saldırı planının, geçen hafta en yüksek hazırlık durumuna geçtiği'' de ifade edildi. 
     Haberde, Savunma Bakanlığı yetkililerinin de ordunun saldırı planının onaylanması durumunda, İsrail'in hava ve kara kuvvetleriyle, İran'ın nükleer programını birkaç yıl sekteye uğratacak bir darbe vuracağını söyledikleri kaydedildi. 
     Gazeteye göre, Savunma Bakanlığı yetkilileri, ''İran'ın '2005'in en öncelikli' konusu haline gelmesinden bu yana, yoğun bir istihbarat toplama çabasına girişildiğini, sınır ötesi operasyonlar yolu ve kuzey Irak'ta kurulan İsrail üslerinden istihbari bilgiler toplandığını'' da belirttiler. 
     Sunday Times, saldırıda ''seçkin İsrail ordusu kuvvetlerinin ve İran'a yakıt ikmali yapmaksızın gidip dönebilecek F-15 jetlerinin muhtemel saldırıda yer alacağını'' iddia ederken, adını vermediği bir kaynağın, ''askeri bir saldırının yapılması halinde, bunun yüzde 100 başarılı olmak durumunda olduğunu'' söylediğini de yazdı. 
     
     İSRAİL'DEN YALANLAMA 
     İsrailli yetkililer ise Sunday Times'ın haberini yalanlarken, doğrudan bir açıklama yapmadılar. 
     İsrail Başbakanlığı yetkilileri, haber için, ''Böyle bir şey yok, böyle bir plan da hiç olmadı'' derken, Başbakan Şaron'un sözcüsü Ra'anan Gissin, kesinlikle tüm diplomatik yollar tüketilmeden, İsrail'in İran'a saldırma niyetinin olmadığını ifade etti. 
     Gissin, İsrail'in İran'a karşı bir kampanyanın öncülüğünü de yapmadığını, ancak başta ABD ve Avrupa olmak üzere, uluslararası toplumun endişelendiğini ve konu üzerinde durduğunu belirtti. 
     Gissin, bu tür haberlerin, Avrupalıları harekete geçmekten alıkoyacağı için sorunun çözümüne yardımcı olmadığını ve kendilerinin de Avrupalıları, İran'ı etkileyebilecek en önemli kartları elinde tutanların başında gördüklerini ifade etti. 
     İsrail Savunma Bakanlığı Dış Politika Bölümü Başkanı Amos Gilad da İsrail Radyosu'na, gazetenin iddialarının ''hayal mahsulü ve gerçek dışı'' olduğunu söyledi. 
     
</TEXT>
</DOC>
