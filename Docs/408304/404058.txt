<DOC>
<DOCNO> 404058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sonspo08.html </URL>
<DATE> 2005/12/16/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
İstanbulspor'dan Vodafone'a teklif... 
</HEADLINE>
<TEXT>

     Tasarruf Mevduatı Sigorta Fonu, geçtiğimiz günlerde Türkiye'nin ikinci büyük GSM operatörü olan Telsim'i satın alan Vodafone'a İstanbulspor'la ilgili bir teklifte bulundu. 
     İstanbulspor A.Ş. Başkanı Orhan Seyfi Yılmaz, TMSF Başkanı Ahmet Ertürk'ün kulübün satışıyla ilgili İngiliz şirketine teklif yaptını belirterek, "İstanbulspor'un Telsim'le olan bir sponsorluk anlaşması vardı. Bu yönden sorun yok. Ancak İstanbulspor A.Ş.'nin elden çıkarılması konusunda Vodafone'a başvurumuz oldu. Bu çok sıcak bir gelişme. Şirket yetkilileri bu konuyu değerlendireceklerini söylediler" açıklamasını yaptı. 
     
     "FORMA REKLAMLARIMIZI VODAFONE OLARAK DEĞİŞTİRECEĞİZ" 

     İkinci Futbol Ligi A Kategorisi'nde yer alan İstanbulspor, sponsoru Telsim'in, İngiliz Vodafone'a devrinden sonra forma reklamını değiştireceğini açıkladı. 
     İstanbulspor Kulübü Başkanı Orhan Seyfi Güner, Telsim'in Vodafone'a devrinden sonra forma reklamlarını Vodafone şeklinde değiştireceklerini söyledi. 
     Güner, İstanbulspor'un sponsorunun ve reklamını aldığı kuruluşun Telsim olduğunu vurgulayarak, "Reklam değişikliği konusunda girişimlerimiz var. Durum Vodafone yetkililerine iletildi. Ancak henüz onlardan yanıt gelmedi. İstanbulspor'un Telsim ile yaptığı sözleşmede bu konuda maddeler var. İstanbulspor'un Vodafone sponsorluğuyla beklenen seviyeye geleceğini düşünüyoruz" diye konuştu. 
     Ligde kendi sahasında 18 Aralık Pazar günü Elazığspor ile yapacakları maça da değinen başkan Güner, "Elazığspor daha önce 2 maçta 13 gol yemiş. Ancak bu 2 maçı saymazsak rakibimiz başarılı bir ekip. Deplasmanda galibiyet alabilen bir takım. Elazığspor ile zor bir maç yapacağız. İyi oynayıp rakibimizi yenmek istiyoruz" dedi. 
     
</TEXT>
</DOC>
