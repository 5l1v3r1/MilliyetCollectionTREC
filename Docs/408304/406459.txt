<DOC>
<DOCNO> 406459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/25/son/sonsiy06.html </URL>
<DATE> 2005/12/25/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
İsmet İnönü anılıyor... 
</HEADLINE>
<TEXT>

     Türkiye Cumhuriyeti'nin 2. Cumhurbaşkanı ve Büyük Önder Atatürk'ün silah arkadaşı İsmet İnönü, ölümünün 32. yılında Anıtkabir'deki mezarı başında düzenlenen resmi törenle anıldı. 
     Anıtkabir'deki törene, Cumhurbaşkanı Ahmet Necdet Sezer'i temsilen Cumhurbaşkanlığı Genel Sekreteri Kemal Nehrozoğlu, Devlet Bakanı Ali Babacan, Genelkurmay 2. Başkanı Orgeneral Işık Koşaner, İnönü'nün oğlu Prof. Dr. Erdal İnönü ve kızı Özden Toker ile İnönü'nün yakınları katıldı. 
     Tören, Cumhurbaşkanlığı Genel Sekreteri Nehrozoğlu ve beraberindeki heyetin, Aslanlı Yol'dan yürüyüşüyle başladı. 
     Heyetin Atatürk'ün kabrine ulaşmasının ardından, Nehrozoğlu, "Cumhurbaşkanı" yazılı çelengi, Büyük Önder'in kabrine bıraktı. Daha sonra saygı duruşunda bulunuldu. 
     Heyet, daha sonra İsmet İnönü'nün kabrinin bulunduğu bölüme yürüdü. Cumhurbaşkanlığı adına Nehrozoğlu, Türk Silahlı Kuvvetleri adına Orgeneral Koşaner, ailesi adına da Erdal İnönü ve Özden Toker'in, İnönü'nün kabrine çelenk koymasının ardından saygı duruşunda bulunuldu. 
     Resmi tören, Prof. Dr. Erdal İnönü ve Özden Toker'in taziyeleri kabul etmeleriyle sona erdi. 
     Öte yandan, CHP Genel Sekreteri Önder Sav'ın başkanlığındaki milletvekilleri ve parti yöneticilerinden oluşan heyet de Atatürk'ün ve İsmet İnönü'nün kabrine çelenk koyarak saygı duruşunda bulundu. 
     
</TEXT>
</DOC>
