<DOC>
<DOCNO> 402216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/guncel/gun04.html </URL>
<DATE> 2005/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan Topbaş'a 'kampus' tepkisi 
</HEADLINE>
<TEXT>


İstanbul Belediye Başkanı Topbaş'ın, üniversite kampuslarının kent merkezi dışına taşınması yönündeki önerisi tepki topladı 

Gülay Fırat - İstanbul 

İstanbul Büyükşehir Belediye Başkanı Kadir Topbaş'ın "Kentte yoğunluk ve sıkıntıya neden olduğu gerekçesiyle üniversite kampuslarını şehir dışına taşınma" önerisi tepkiyle karşılandı. Değerlendirmeler şöyle 

Ali Müfit Gürtuna Eski İstanbul Büyükşehir Belediye Başkanı Önerisini duyunca başımdan aşağıya kaynar sular döküldü. Üniversiteyi kalabalıktan ibaret görmek, kafa hesabıyla değerlendirmek, inanılmaz bir yanılgı. Hele hele şehir yönetimince bu yanılgıya düşmek, bir facia. Üniversite, o şehrin ekonomisini canlandırır. Öğrenciler açısından da artıları var. İstanbul'da üniversiteye gelmek, iki üniversiteyi bitirmek demektir. İstanbul'un problemi üniversiteler değil, her tarafını yapılaşmaya açarak, yakın tarihte 20 - 25 milyona çıkaracak bu zihniyettir. 
Prof. Dr. Ahmet Serpil Yeditepe Üniversitesi Rektörü İstanbul düdük çalarak yürümez. Dünyada hiçbir yerde böyle bir şey yok, duymadım. Bir zamanlar komünizmde vardı. Diyorsa ki, yeni açılacak üniversiteler artık İstanbul dışında açılsın, ona kimsenin hayır diyecek hali yok, ama mevcudu oynatamazsınız. İstanbul Üniversitesi Beyazıt'ın sembolü haline gelmiş, nereye götüreceksin Boğaziçi Üniversitesi dünyanın en güzel kampusu nereye götüreceksin 
Eyüp Muhçu Mimarlar Odası İstanbul Büyükkent Şube Başkanı "Kampuslar kent dışına taşınmalı" derken, "Su toplama havzalarına ve orman alanları içine üniversiteleri taşıyalım" diyorlarsa bu doğayı, çevreyi tahrip etmesi nedeniyle son derece yanlış. Ayrıca da üniversitelerin kentten yalıtılması gibi onarılması mümkün olmayan sorunlar çıkar. 
Erhan Demirdizen Şehir Plancıları Odası Genel Başkanı 3. köprü, Haydarpaşa - Galataport Limanları, kuleler gibi yatırımların yaratacağı etkilerle, 15 - 20 yılda İstanbul nüfusunun 25 milyona ulaşacağı ifade ediliyor. Bu da orman alanlarını tüketmiş, bütün içme suyu havzaları, kıyılarını tüketmiş, bir İstanbul demek. Gitmesi gereken üniversite mi, sanayi midir 



</TEXT>
</DOC>
