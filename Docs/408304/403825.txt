<DOC>
<DOCNO> 403825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sonyas13.html </URL>
<DATE> 2005/12/15/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
George Michael, Kenny Goss ile evleniyor... 
</HEADLINE>
<TEXT>

     İngiliz popstar George Michael, uzun süredir birlikte olduğu arkadaşı Kenny Goss ile haziran 2006'da evlenmeye niyetli olduğunu açıkladı. 
     Kendisi gibi eşcinsel olan Elton John'un gelecek haftaki düğün törenine katılacak olan Michael, ''George Michael, benim öyküm'' adlı belgeselin tanıtımı için geldiği Japonya'nın başkenti Tokyo'da, ''Henüz tarih belirlemedik, ancak muhtemelen, ortak yaşamımızın 10. yılını kutlayacağımız haziranda belgeleri imzalayacağız'' dedi. 
     Tokyo'da basına arkadaşı Kenny Goss'u da tanıtan 42 yaşındaki sanatçı, arkadaşı olan Elton John'un David Furnish ile gelecek çarşamba Windsor'da evlenecek olmasından ötürü çok mutlu olduğunu kaydetti. 
     Basın toplantısı sırasında, kendilerini eşcinsel olarak tanıtan bazı gazetecilerin Japon toplumunun eşcinsellere bakışını değerlendirmesi istenince Michael, şunları söyledi 
     ''Japon kültürünü, ayrımcılık yapılıp yapılmadığını anlayacak kadar tanımıyorum. Ama Japonya'da hala önyargıların olması çok üzücü. Ancak, dünyanın geri kalanı bir grup insan hakkında düşüncelerini değiştirdiğinde, bir kültür uzun zaman önyargılara bağlı kalamaz. Az bir şans da olsa Japonya'da işler değişecek.' İngiliz sanatçı, ülkesinde eşcinsel evliliğe izin veren yasa değişikliğinin mükemmel olduğunu ve günün birinde Japonya'da da eşcinsellerin evlenmesine izin verilmesini umduğunu söyledi. 
     
</TEXT>
</DOC>
