<DOC>
<DOCNO> 403755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sonspo20.html </URL>
<DATE> 2005/12/15/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Beşiktaş, Galatasaray maçı ile ilgili yaptığı başvuruyu geri çekti 
</HEADLINE>
<TEXT>

     UEFA Kupası’ndan, deplasmanda Portekiz’in Vitoria Guimares takımını 3-1 yenmesine rağmen elenen Beşiktaş, İstanbul’a döndü. 
     Yaklaşık 4,5 saatlik uçak yolculuğunun ardından İstanbul’a gelen siyah-beyazlılar, buradan BJK Nevzat Demir Tesisleri’ne geçti. 
     Beşiktaş, bu akşam hafif bir antrenman yaparak Trabzonspor maçının hazırlıklarına başlayacak. 
     
     AHMED HASSAN’DA BOYUN SPAZM 
     Beşiktaş’ın Mısırlı futbolcusu Ahmed Hassan’ın boynunda spazm olduğu bildirildi. 
     Kulüp doktoru Ayhan Optur, boyunluk takılan Ahmed Hassan’ın ağrıları bulunduğunu, bu futbolcunun Trabzonspor karşısında forma giyip giyemeyeceğinin, yapılacak kontrollerin ardından netlik kazanacağını söyledi. 
     
     BAŞVURU GERİ ÇEKİLDİ 
     Beşiktaş’ın, Galatasaray’la oynanan maçta kural ihlali yapıldığı gerekçesiyle Futbol Federasyonu’na yaptığı başvuru geri çekildi. 
     Beşiktaş Kulübü Başkanı Yıldırım Demirören, kulübün hukuk bürosu tarafından yapılan başvuruyu bugün geri çektiklerini söyledi. 
     Portekiz’de bulunan başkan Demirören ve yönetim kurulu üyelerinin, başvurudan haberleri bulunmadığı, bugün haberdar olunca da hemen geri çekilmesini sağladıkları öğrenildi. 
     Yönetim kurulu üyesi Süleyman Eren de başvurudan, Portekiz’de bulunan başkan Demirören ve yöneticilerin haberinin olmadığını bildirdi. 
     
     VARDAR "İSTANBUL’DAKİ MAÇLARI KAZANSAYDIK TURU GEÇMİŞTİK" 
     Beşiktaş Kulübü Yönetim Kurulu Üyesi Sinan Vardar, Portekiz’de galip gelmenin güzel bir duygu olduğunu, ancak turu geçememenin üzüntüsünü yaşadıklarını söyledi. 
     Takımın Portekiz’de çok iyi mücadele ettiğini kaydeden Vardar, "İstanbul’da oynadığımız ve şanssız bir şekilde berabere kaldığımız Bolton Wanderers ve Zenit maçlarını kazansaydık, turu geçmiştik. 
     Sakatlıklar ve şanssızlıklar yaşadık. Artık Trabzonspor maçına bakıyoruz" dedi. 
     Bu arada, takımla birlikte Portekiz’e gelen ikinci başkan Murat Aksu ile asbaşkan Kıvanç Oktay, kafileyle birlikte dönmedi. Kıvanç Oktay’ın Avusturya, Murat Aksu’nun ise Fransa’ya özel işleri nedeniyle gittikleri öğrenildi. 
     
</TEXT>
</DOC>
