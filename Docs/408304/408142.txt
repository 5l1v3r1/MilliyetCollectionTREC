<DOC>
<DOCNO> 408142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/siyaset/siy01.html </URL>
<DATE> 2005/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan telaşı 
</HEADLINE>
<TEXT>


Erdoğan'ın yılbaşı için Akyaka'ya geldiğini öğrenen 'işadamları' sabahın erken saatlerinden itibaren beldedeki otellere yerleşti 

YAŞAR ANTER Bodrum DHA 


Başbakan Recep Tayyip Erdoğan, eşi Emine Erdoğan'la birlikte yeni yıla Gökova Akyaka'da Muğla giriyor. Erdoğan'ın geldiğini öğrenen bazı işadamları da sabahın erken saatlerinden itibaren beldedeki otellere yerleşmeye başladı. 
Erdoğan çifti, asırlık çam ağaçları arasında bulunan, denize sıfır, güneşin doğuşu ve batışının en iyi izlendiği noktalardan birinde kurulu Çobantur Otel'de dinlenmeye çekildi. 
Başbakan'ın gelişinin ardından Akyaka - Ören karayolu trafiğe kapatılırken, Sahil Güvenlik ekipleri de Çobantur'un bulunduğu koya hiçbir teknenin yaklaşmasına izin vermedi. 
Erdoğanlar'la birlikte aynı otele eşi ve çocuğuyla Devlet Bakanı Ali Babacan, eşiyle Denizli Belediye Başkanı Nihat Zeybekci de geldi. Erdoğan'ın danışmanları ve korumaları Gökova Marina Motel'e yerleşti. Erdoğan'ın beldeye geldiğini öğrenen partililer otele alınmadı. 

Bütün aile orada 
Otelin sahibi Mesut Özer'in Zeybekci'nin yakın arkadaşı olduğu, Zeybekci'nin tavsiyesi üzerine Erdoğan'ın yılbaşı için bu oteli seçtiği kaydedildi. Erdoğan çiftinin yanı sıra kızları Sümeyye Erdoğan, Esra Albayrak, damadı Berat Albayrak, dünürleri Sadık Albayrak ve eşi de Çobantur Otel'de konaklıyor. 

Tekneyle gezip ördek besledi 

Cami çıkışı vatandaşlarla sohbet eden Erdoğan, "Bu cennet beldenize iyi sahip çıkın. Dün gece geldim, yarım günde altı ayın yorgunluğunu attım" diye konuştu. Erdoğan, daha sonra kumsalda yürüyüş yaptı. Otelin yanındaki ormanlık arazi içinde yer alan binayı gösteren Erdoğan, "İşte bunların kaçak yapı olduğunu sanıyorum. Buna müsamaha göstermeyin" ifadesini kullandı. Erdoğan, daha sonra eşi Emine Erdoğan, kızları Sümeyye ve Esra, damadı Berat Albayrak ile Devlet Bakanı Ali Babacan ve eşi Zeynep Babacan'la birlikte, tekneyle denize açıldı. 15 dakikalık turun ardından akşam yemeği için Akkaya'nın ünlü Azmakbaş bölgesine geçen Erdoğan ve beraberindekiler balık yedi. Erdoğan, restoranın yanındaki Azmak Deresi'ndeki ördekleri ekmek atarak besledi. 


</TEXT>
</DOC>
