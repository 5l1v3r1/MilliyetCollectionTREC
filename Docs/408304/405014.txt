<DOC>
<DOCNO> 405014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/soneko16.html </URL>
<DATE> 2005/12/20/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Yılbaşının sembollerinden kırmızı iç çamaşırına yoğun ilgi 
</HEADLINE>
<TEXT>

     Durmuş Ali Başkan AA 

Yeni yıla girerken giyildiğinde şans getireceğine inanılan kırmızı renkteki iç çamaşırlarının satışının yaklaşan yılbaşı öncesi ikiye katlandığı bildirildi. 
     İç çamaşırı üretimi yapan firmalar, bugünlerde üretim modellerinde kırmızı renge ağırlık vermeye başladı. Yaptıkları promosyonlarla satışlarını artırmayı hedefleyen firmalar, kadınlar için kırmızı renkte takımlar hazırlamalarının yanında erkekler için de kırmızı renkte boxerların üretimini de ihmal etmiyorlar. 
     Tüm İç Giyim Sanayicileri Derneği TİGSAD Yönetim Kurulu Başkanı Bahri Özdinç, AA muhabirine yaptığı açıklamada, yeni yıla girerken ''Kırmızı'' giymenin bir gelenek halini aldığını söyledi. 
     Yeni yıla girerken ''kırmızı'' giymenin uğur getireceğine, dileklerinin kabul olacağına inananların bir hayli fazla olduğunu belirten Özdinç, bazı kişilerin de sadece farklılık olması amacıyla yılbaşı gecesi kırmızı iç çamaşırı giydiğini kaydetti. 
     Özdinç, özellikle son 10 yıldır bu ilginin artarak devam ettiğini ifade ederek, ''dernek üyesi çok sayıda firma yılbaşı için koleksiyonlar yaparken, bazı firmalar da sadece bu ürünleri içeren kataloglar hazırlıyor'' diye konuştu. 
     Yıl içerisinde kırmızı iç çamaşırlarının diğer renkler kadar satılmadığını anlatan Özdinç, şunları kaydetti 
     ''İç giyimde beyaz başta olmak üzere en çok siyah ve ten rengi satılır. Diğer renkler o yılki modaya göre sıralanır. Kırmızı, yıl içindeki satışını yıl başında ikiye katlıyor ve satışlarımızda yüzde 100'e varan artışlar oluyor. Ayrıca, ambalaj da önemli faktör. Yıl başına uygun ilginç ambalajlar da satışı artırıyor.'' Yılbaşında kırmızı giyilmesi geleneğinin vatandaşlar arasında hediye verme ve alma alışkanlığının gelişmesini de sağladığına işaret eden Özdinç, şöyle devam etti 
     ''Vatandaşlar, böylece sevdikleri ile birlikte yeni bir yıla sevgi, umut ve güven duygusunu paylaşarak giriyorlar. Araştırmalarımıza göre yılbaşı gecesi hemen her kesimden insanlar kırmızı iç çamaşırı giyiyor. Büyükşehirlerde, özellikle çalışan ya da öğrenim düzeyi yüksek kişiler arasında bu gelenek daha yaygın. Ancak, kırmızı iç çamaşırı geleneği, batıdan doğuya doğru da yaygınlaşıyor.'' 
     
</TEXT>
</DOC>
