<DOC>
<DOCNO> 401963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/yazar/zbirand.html </URL>
<DATE> 2005/12/09/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Erdoğansız hayat çok tatsız 
</HEADLINE>
<TEXT>


Başbakan'ın yurt dışı gezisine çıktığı günlerde tadımız kaçıyor 
Bizim sistemimiz de aslında, herşeyin Başbakanların etrafında dönüyor. Her konuda gözler onda oluyor. Gerçekte baktığınız zaman, buna Başkanlık sistemi demek daha doğru. 
Halimize bakın. 
Siyaset söndü. 
Başbakan Avustralya-Yeni Zellanda'ya gittiği günden beri heyecan kalmadı. Muhalefetin salvoları bile boşa gidiyor. Oysa biz alışmışız, bol tartışmalı boy atışmalı siyaset olmayınca keyiflenemiyoruz. 
Medya'ya bakın, manşetlere taşınan haberlerin bile tadı kaçtı. Yok enflasyon düşmüş, yok ekonomi iyi gidiyormuş vs... vs... Karamsar haber kalmadı Allahtan içki yasakları var da, birkaç gün idare ettik. AKP belediyeleri de olmasa, sıkıntıdan patlayacağız. 
Rahat bize yakışmıyor 
Hele istikrardan , sükunetten hiç haz etmiyoruz. Mutlaka bir itişme arıyoruz. 
Neyse birkaç gün kaldı. Hafta sonu yine birbirimize kavuşacağız. Pazartesiden itibaren normale döneriz. Şöyle kanlı canlı siyasetin içine giriyoruz. 



YÜCEL AŞKIN'A EZİYET ETMEYİN Van Üniversitesi Rektörü Yücel Aşkın'a layık görülen muamele inanılır gibi değil. Belki "yasalar böyle emrediyor" diyebilirsiniz. Ancak, bir de kamuoyu vicdanı var. Yücel Aşkın, kamuoyu vicdanında beraat etti, ancak yine de son söz yargıçlara ait. 
Ben başka bir noktaya değinmek istiyorum. 
Soruşturmayı kendi başlatan... 
Sırf soruşturmaya katılmak için yurt dışından dönüp gelen... 
Yıllardır Üniversite rektörüğü yapan... 
Bir kişi böyle bir muameleye layık mı 
Hem iftira kokuları bacayı sarmış, hem sağlık durumu giderek kötüleşiyor ve bütün bunlara rağmen Yücel Aşkın'ın tutuklu durumu sürdürülüyor. Bu yetmiyormuş gibi, hastane odasının camları demirlerle kapatılıyor. Sakın, kalkıp "biz bunu herkese uyguluyoruz" demeyin. Zira uygulanmadığını biliyorum. 
Yücel Aşkın haftaya 14 Aralık Çarşamba günü nihayet yargıç karşısına çıkarılacak. Aylardan beri hırpalandı. Fiziken örselendi... Artık bu yaklaşım bitmeli. Kimsenin inanmamasına rağmen kullandığı "adaletin müşfik kolları " eğer gerçekten varsa, artık uzanmalı ve Yücel Aşkın'ın düştüğü durum düzeltilmeli. 



AB YETKİLİLERİ NEREDESİNİZ Benim daha da merakımı çeken nokta, Yücel Aşkın olayında Avrupa Birliği yetkililerinin seslerinin çıkmaması. 
Bugüne kadar çıt yok. 
Kürt sorunu ile ilgili meltem esse ayaklanırlar. 
Askerler iki kelime etse, yapmadıkları açıklama kalmaz. 
Şimdi neredeler 
Merak ediyorum, 14 aralık Çarşamba günkü duruşmaya Ankara'dan kaç AB büyükelçisi katılacak 
Avrupa Parlamentosundan kaç kişi ilgilenecek Kim rapor yazacak 
Türk kamuoyu AB'nin çifte standartlarına alışmıştır, ancak Kopenhag kriterleri konusunda çifte standart olmamalı... 

Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com yayınlanmaktadır. 



</TEXT>
</DOC>
