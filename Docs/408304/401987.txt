<DOC>
<DOCNO> 401987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sondun24.html </URL>
<DATE> 2005/12/09/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Almanya'da her yıl binlerce genç Türk kızı zorla evlendiriliyor 
</HEADLINE>
<TEXT>

     Almanya'nın başkenti Berlin'de insan ve kadın hakları savunucusu olarak tanınan avukat Seyran Ateş, ülkede yaşayan genç Türk kızlarından binlercesinin her yıl zorla evlendirildiğini söyledi. 
     Ateş, Die Welt gazetesine yaptığı açıklamada, ''Almanya'da her yıl binlerce genç Türk kızı zorla evlendiriliyor. Binlerce erkeğe de Türkiye'den 'ithal gelin' getirtiliyor'' dedi. 
     Zorla yapılan evliliklerin şiddet ve tecavüz olaylarını da beraberinde getirdiğini savunan Ateş, çoğu erkeğin de ailelerinin seçtiği kızlarla evlenmek zorunda bırakıldıklarını, baskı altında kaldıkları için çoğu zaman aile içi şiddete başvurduklarını söyledi. 
     Türk Kızlarının zorla evlendirildiklerini ve sürekli bir şekilde baskı altında tutulduklarını öne süren Ateş, Almanya'da yaşayan Müslümanlardan bazılarının Londra'daki terör saldırılarını ''Batılı toplumun yüzüne atılmış bir tokat'' olarak gördüğünü savunarak, ''Gelecekteki suikastçılar, Batılı topluma karşı nefretle yetiştirilen 3. ve 4. kuşak göçmenlerin çocukları olacak'' şeklinde görüş belirtti. 
     
</TEXT>
</DOC>
