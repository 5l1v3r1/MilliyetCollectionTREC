<DOC>
<DOCNO> 401522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/ekonomi/eko08.html </URL>
<DATE> 2005/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK ve SPK'ya 'bono' şoku 
</HEADLINE>
<TEXT>


ANKARA Milliyet 

Danıştay 13. Dairesi, İmar Bankası'ndan Hazine bonosu alanların zararlarının tazminine karar verdi. Karar, BDDK ve SPK'nın, İmar Bankası'nın bono satma yetkisi bulunmamasına rağmen satış yapabileceğine yönelik gazete ilanlarına karşı vatandaşları uyarmamasına dayandırıldı. 

'Zarar tazmin edilmeli' 
Hükümet, İmar Bankası'na el konulduktan sonra Hazine bonosu bulunanlara, bonoyu bankaya el konulmadan önceki son 1 ayda mevduata dönüştürenlere ve off - shore hesaplarını mevduata aktaranlara ödeme yapılmayacağını kararlaştırmıştı. 
Danıştay, bonoyu mevduat hesabına aktaranlar ve off - shore hesaplarını mevduat hesabına dönüştürenlerin açtıkları davalarda Bakanlar Kurulu kararlarını iptal etmişti. Danıştay 13. Dairesi, dün verdiği kararda da BDDK ve SPK'nın bonozede vatandaşın zararını tazmin etmesi gerektiğini kararlaştırdı. 
Kararda, "denetim ve gözetim" yükümlülüğü bulunan SPK'nın da reklamlara rağmen herhangi bir müdahalede bulunmadığı vurgulandı. Bilindiği gibi İmar Bankası, yetkisi olmadığı halde 730 trilyon liradan fazla bono satışı yapmıştı. 


</TEXT>
</DOC>
