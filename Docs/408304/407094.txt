<DOC>
<DOCNO> 407094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sontur10.html </URL>
<DATE> 2005/12/27/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
AB fonlarından yararlanmanın yolları 
</HEADLINE>
<TEXT>

     Utku SAĞILIR DHA 

      AVRUPA Birliği Eğitim ve Gençlik Programları Merkezi Leonardo Hareketlilik Programı uzmanları, Çukurova Üniversitesi öğretim elemanlarına, AB fonlarından nasıl yararlanılacağı konusunda bilgi verip proje hazırlamayı öğretiyor. 
     Mithat Özsan Amfisi’ndeki etkinlikte AB’den fon almak için yapılması gerekenleri anlatan AB Eğitim ve Gençlik Programları Merkezi Leonardo Hareketlilik Programı Uzmanı Galip Küçüközyiğit, ülkemizde proje fikrinin tam olarak algılanamadığını söyledi. İyi proje hazırlanamadığı taktirde AB’nin fonlarından yararlanılamayacağını kaydeden Küçüközyiğit, Eğitim konusundaki kullanılacak fon için hazırlanan bir proje beğenilmediğinde, bu paranın tarım konusundaki bir diğer konuya aktarılması söz konusu olmuyor. Bu yüzden proje hazırlarken, temel unsurlara ve istenen şekle büyük önem verilmeli'' dedi. 
     Leonardo Da Vinci programında yabancı ülkelerde mesleki eğitim alanında öğrenci ve eleman değişimi yapıldığını vurgulayan Küçüköz, Sokrates programında ise anaokulundan liseye kadar kültürel anlamda öğrenci değişimi gerçekleştirildiğini anlattı. Program uzmanlarından Özgün Nurdoğan da, fon almak için hazırlanan projelerin teknik özellikleriyle ilgili açıklama yaptı. Adana İşkadınları Derneği Başkanı Elif Uçar ve dernek üyelerinin de katıldığı etkinlikte çok sayıda öğretim elemanı hazır bulundu. 
     
</TEXT>
</DOC>
