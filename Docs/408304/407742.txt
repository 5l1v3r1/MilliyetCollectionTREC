<DOC>
<DOCNO> 407742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sontur48.html </URL>
<DATE> 2005/12/29/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Şofbenden zehirlenen Merve'nin şanssızlığı cenazede bile sürdü 
</HEADLINE>
<TEXT>

     SAMSUN’da şofbenden zehirlenerek hayatını kaybeden 14 yaşındaki Atatürk İlköğretim Okulu 8’nci sınıf öğrencisi Merve Erdoğmuş, bugün gözyaşları arasında toprağa verildi. Okul önünde Merve için yapılan törende tabuta sarılan arkadaşları gözyaşlarına boğuldu. 
     Merve'nin şanssızlığı cenaze töreninde bile onu bırakmadı. Cenazesi, yasal işlemlerin yerine getirilmediği gerekçesiyle, cami çıkışı mezarlık yerine yakınlarının tepkilerine karşın hastane morguna geri götürüldü. 
     Belediye Evleri Mahallesi’ nde oturan Emine Hatun ve İsmail Erdoğmuş’un 2 çocuğundan biri olan Atatürk İlköğretim Okulu 8’nci sınıf öğrencisi Merve Erdoğmuş, dün akşam girdiği banyodan uzun bir süre dışarıya çıkmaması üzerine, annesi Emine Hatun Erdoğmuş şüphelendi. Anne Erdoğmuş, banyoya girdiğinde kızını yerde baygın halde buldu. Ve hemen Devlet Hastanesi’ne kaldırdı. Ancak yapılan tüm müdahalelere rağmen dün akşam saatlerinde kurtarılamayarak hayatını kaybetti. Merve’nin ölümü ailesi ve arkadaşlarını şoka soktu. 
     
     MEZARLIK YERİNE MORGA GÖTÜRÜLDÜ 

     Kılınan namazın ardından mezarlığa götürülmesi beklenen cenaze, olayın adli makamlara bildirilmediği ve gerekli yasal işlemlerin yapılmadığı gerekçesiyle güvenlik güçlerinin uyarısıyla Samsun Devlet Hastanesi morguna kaldırıldı. 
     Cenaze sahipleri, duruma tepki gösterdi. Cenaze, buradaki işlemlerin tamamlanmasının ardından Kıranköy Mezarlığı’nda defnedildi. 
     
</TEXT>
</DOC>
