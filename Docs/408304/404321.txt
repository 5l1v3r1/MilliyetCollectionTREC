<DOC>
<DOCNO> 404321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sonspo15.html </URL>
<DATE> 2005/12/17/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Canaydın Atatürk, G.Saray hakkındaki düşüncelerini mektupla anlattı 
</HEADLINE>
<TEXT>

     Galatasaray Kulübü'nün 100. kuruluş yılı etkinlikleri çerçevesinde düzenlenen 100. Yıl Spor Şurası, Galatasaray Üniversitesi'nde başladı. 
     100. Yıl Spor Şurası'nın ilk gününe Gençlik ve Spor Genel Müdürü Mehmet Atalay, Türkiye Milli Olimpiyat Komitesi TMOK Başkanı Togay Bayatlı, Gençlik ve Spor İl Müdürü Tamer Taşpınar, Galatasaray Kulübü Başkanı Özhan Canaydın, kulüp başkan yardımcısı Turgay Kıran, kulüp genel sekreteri ve Galatasaray Sporcular Derneği Başkanı Cengiz Özyalçın ile eski sporcular katıldı. 
     Kulüp Başkanı Özhan Canaydın, 100. Yıl Spor Şurası'nda, Galatasaray'ın geçen yüzyıldaki sportif çalışmalarının özetlemesinin yanı sıra, başarılara hangi koşullarda ulaşıldığının altının çizileceğini ifade etti. 
     Sporun bir endüstri haline geldiğini kaydeden Canaydın, değişen bu koşulların değerlendirilmesi ve önümüzdeki yüzyıl içinde ihtiyaç duyulan sportif başarılara ulaşılmasında, şuranın kendilerine önemli bir perspektif sunacağını söyledi. 
     
     ATATÜRK'ÜN TUTTUĞU TAKIM... 
     Kulüp Başkanı Canaydın konuşmasında, Türkiye'deki spor kulüplerinin Atatürk'ün kendi takımlarını tuttuğunu iddia etmeleri ile ilgili tartışmalara da katıldı. Canaydın, ellerinde Atatürk'ün Galatasaray'a bakış açısını gösteren ve kendi el yazısıyla yazdığı bir mektup bulunduğunu belirterek, ''Atatürk, kurucusu olduğu ülkenin her takımının taraftarıdır'' dedi. Merhum kurucuları Ali Sami Yen'in, 6 Nisan 1914 tarihinde binbaşı rütbesindeki Mustafa Kemal'i, Romanya'dan bir takım ile oynayacakları maça davet ettiğini vurgulayan Özhan Canaydın, şunları söyledi 
     ''Mustafa Kemal, katılamayacağı için el yazısıyla bir mektup gönderiyor. Bu mektupta kulübümüz için düşüncelerini açık ve net bir şekilde bildiriyor. Bizler Galatasaraylılık ahlakı, terbiyesi ve kültürü ile bunu hiçbir zaman açıklamadık. Yüce Atatürk kurduğu Türkiye'deki her takımın taraftarı ve gönüldaşıdır. 8 ay sonra açılacak Galatasaray Müzesi'nde bu ve bunun gibi belgelere yer vereceğiz. Çok önemli belgedir. Yüce Atatürk Galatasaray hakkında neler düşündüğünü bu belgede anlatmıştır. Galatasaray işte bunun için büyüktür, kültürü üst düzeydedir.'' 
     
     ATALAY ''GALATASARAY DÜNYADA TANINIYOR'' 
     Gençlik ve Spor Genel Müdürü Mehmet Atalay ise Galatasaray'ın dünyanın dört bir yanına gittiklerinde, sadece tanınan değil, taraftarı da oluşan bir kulüp olduğunu söyledi. 
     Galatasaray'ın, bütün dünyada ezilen toplumların, başarıyı arayan ve henüz bunun anahtarını keşfedememiş kulüplere örnek olduğunu söyleyen Atalay, ''Dünyada Atatürk'ten sonra en çok tanınan kişiler, Galatasaraylı olan başarılı sporcular oldu'' dedi. 
     Mehmet Atalay, Kulüpler Birliği Vakfı Başkanlığı'nın da Özhan Canaydın'a yakıştığını vurgularken, spor şurasında alınacak kararlar ve üzerinde durulacak konuların GSGM'nin de hareket noktası olacağını ve kurum olarak yeniden yapılanmalarında bu kararlardan yararlanacaklarını kaydetti. 
     
     G-14 GENEL MÜDÜRÜ KURTH 
     Avrupa'nın güçlü takımlarının oluşturduğu birlik olan G-14'ün Genel Müdürü Thomas Kurth da toplantıda, kuruluşlarının varlık nedeni ve hedeflerini anlattı. 
     G-14'ün Avrupa düzeyinde bir ekonomik çıkar topluluğu olduğunu kaydeden Kurth, Galatasaray'ın bu birliğe üyeliğinin kabul edilmesi için de tüzük gereği üyelerin oybirliğinin gerektiğini söyledi. 
     Kurth, G-14'e girmek için 13 takımın bekleme listesinde olduğunu, bunların içinde Galatasaray'ın da bulunduğunu açıkladı. 9-10 Mayıs 2006 tarihinde uluslararası bir konferans düzenleyeceklerini anlatan Thomas Kurth, 40 kulüp içinde Galatasaray'ın da bulunacağını söyledi. 
     UEFA ve FIFA ile elde edilen gelirlerin paylaşımında çatışmalarının bulunduğunu kaydeden Genel Müdür Kurth, FIFA'nın dünya şampiyonalarından 2 milyar dolar gelir elde ettiğini, ama buraya katılan sporcuların tüm yükünü taşıyan kulüplerin hiçbir gelir elde edemediğini, bunun için mücadele ettiklerini kaydetti. 
     Kurth, hedeflerinin UEFA'dan ayrı olarak kendi aralarında bir lig kurmak olmadığını da belirtti. 
     
     YARSUVAT ''GALATASARAY AVRUPA'NIN İÇİNDEDİR'' 
     Toplantıyı yöneten Galatasaray Üniversitesi Rektörü Duygun Yarsuvat, Galatasaray'ın Avrupa'nın tam içinde olan bir kulüp olduğunu söyledi. 
     Galatasaray dışındaki diğer kulüplerin limitinin Edirne olduğunu iddia eden Yarsuvat, onların bunun dışına çıkamadığını düşündüğünü vurguladı. 
     TMOK Başkanı Togay Bayatlı da Türkiye'de sportmenliğin Galatasaray'dan çıktığını anlatarak, ''Türkiye'de şiddet aşırı bir hale geldi. Polislerin sahada dövüldüğü ilk defa olmuştur. Galatasaray'ın centilmenlikte önder olması lazım. Biz de TMOK olarak fair playi okullara taşımayı hedefliyoruz'' diye konuştu. 
     Galatasaray Sporcular Derneği Başkanı sıfatıyla konuşan Galatasaray Kulübü Genel Sekreteri Cengiz Özyalçın ise, Galatasaray'ın öncelikle bir spor kulübü olduğunu vurgulayarak, ''Yurt dışında ülkemizin Galatasaray ile özdeşleşmenin gururunu yaşıyorum. 100 yıllık süre içinde Galatasaray, faaliyet gösterdiği bütün spor branşlarında ya ulusal takımımıza en büyük katkıyı sağlayan kulüp, ya da kazandığı başarılarıyla Türk sporunun onur simgesi olmuştur'' dedi. 
     Bu arada, Galatasaray Kulübü 100. Yıl Spor Şurası'na katılımın az olması dikkat çekerken, toplantının öğleden sonraki bölümde amatör branşlar, oluşturacakları komisyonlarda çalışmalar yapacaklar. 
     Toplantıda konuşmacılara hediyeler verilirken Thomas Kurth, kendisine armağan edilen Galatasaray forması ile basın mensuplarına poz verdi. 
     Şura yarın sona erecek. 
     
</TEXT>
</DOC>
