<DOC>
<DOCNO> 404672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sondun38.html </URL>
<DATE> 2005/12/19/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Talat ve Blair, Ocak 2006'da buluşacak 
</HEADLINE>
<TEXT>

     KKTC Cumhurbaşkanı Mehmet Ali Talat, ocak ayında İngiltere Başbakanı Tony Blair ile görüşmesinin söz konusu olabileceğini, ancak bu görüşme için henüz resmi bir davet almadığını söyledi. 
     Cumhurbaşkanı Talat, 32. kuruluş yıldönümünü kutlayan Türk Ajansı- Kıbrıs TAK heyetini kabulü sırasında, konuyla ilgili soru üzerine, İngiltere Başbakanı Blair ile yapması beklenen görüşmenin, Cherie Blair'in Orams davasında savunmayı üstlenmesiyle herhangi bir ilişkisi olmadığını, olamayacağını vurguladı. 
     Talat, bayan Blair'in mesleğinin avukatlık olduğunu ve istediği bir davayı savunma hakkı bulunduğunu, bunun başka bir olayla bağlantılı kılınamayacağını kaydetti. 
     Talat, Blair ile görüşmesinin olası olduğunu, ancak resmi bir davet almadığını belirtti. Rum basınında bugün yer alan haberlerde, bayan Blair'in KKTC'de ev alan İngiliz Orams çiftine açılan davada Orams'ları savunmayı üstlendiğinin açığa çıkmasından sonra, İngiltere ile Rum Yönetimi arasındaki ilişkilerin kötüleştiği belirtildi. 
     Fileleftheros gazetesi de gelişmelere paralel olarak İngiltere Başbakanı Blair'in Cumhurbaşkanı Talat'ı ocak ayında İngiltere'ye davet ettiğini yazdı. Blair'in Talat ile yapacağı görüşmenin, İngiltere'nin AB dönem başkanlığının sona ermesinin ardından olmasını tercih ettiğini belirten gazete, Blair'in bu davetinin, Cumhurbaşkanı Talat'ın ABD Dışişleri Bakanı Condeleezza Rice ile yaptığı görüşmenin devamı niteliğinde olduğunu kaydetti. 
     
</TEXT>
</DOC>
