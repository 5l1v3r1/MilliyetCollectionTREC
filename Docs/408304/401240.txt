<DOC>
<DOCNO> 401240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/spor/spo06.html </URL>
<DATE> 2005/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yaşamım değişmez' 
</HEADLINE>
<TEXT>


2007'ye kadar halterden uzaklaşan Halil Mutlu, "Ceza almamış gibi çalışmak ve hayatımı sürdürmek zorundayım. Olimpiyata katılma hakkını kaybetseydim, kahrolur, biterdim" dedi 

ÖZEL RÖPORTAJ CEMAL ERSEN 


Uluslararası Halter Federasyonu tarafından 2 yıl men cezasına çarptırılan Halil Mutlu, "Bu olay iyi ki, 2007'de başıma gelmedi. Olimpiyata katılma hakkını kaybetseydim, kahrolurdum, biterdim" diye konuştu. Avrupa Şampiyonası'nda doping içeren "nandralon" isimli maddeyi bilinçli olarak almadığını tekrarlayan Mutlu, "Beni bağrına basan milyonlarca insanı kandıracak kadar şerefsiz ve onursuz değilim. Bu lekeyi taşıyacağım. Ama temizlemek de benim görevim" ifadelerini kullandı. 

"İkna edemedik" 
Katar'daki duruşma sırasında disiplin kurulunu ikna edemediklerini de belirten Halil Mutlu şöyle devam etti 
"Bu ilacın vücuduma nasıl girdiğini anlatamadık, kanıtlayamadık. Benim için 1 günlük ceza ile 2 yıl arasında fark yok. Türk halteri en kötü dönemlerinden birini yaşıyor. Ülke olarak uluslararası alanda faaliyet gösterememek ne demek Bu durumda benim de payım olduğu için çok acı çekiyorum. Bize bunları yaşatanları Allah'a havale ediyorum." 
"Ceza almam hayatımı değiştirmeyecek. Bundan önce de haftanın üç günü kampta kalıyordum, şimdi de öyle. Eşim sağolsun büyük anlayış gösterdi. Ona 'Halter sporuna devam ettiğim sürece sen ve oğlum Tuna ikinci planda kalacak, kusura bakmayın' dedim. Her kadın kaldıramaz bu durumu. Oğlum daha yeni bir yaşını geçti. Eşimin omuzlarında çok büyük yük var. Ama bu ortamdan kopamam. Ceza almamış gibi çalışmak ve hayatımı sürdürmek zorundayım." 

Avrupa ricası 
"Cezamın 20 Nisan tarihinde başladığını bildirdiler. Bu durumda 2007 Avrupa Şampiyonası'nda yarışmak isterim. Doğrudan Dünya Şampiyonası'na katılmak beni çok heyecanlandırır. En azından durumumu görürüm. IWF Başkanı Tomas Ajan'dan ricam 2007 Avrupa Şampiyonası tarihini cezamın bittiği günden sonra yapması." 


</TEXT>
</DOC>
