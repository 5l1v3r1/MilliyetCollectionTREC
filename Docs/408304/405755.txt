<DOC>
<DOCNO> 405755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sonspo20.html </URL>
<DATE> 2005/12/22/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Hakan Şükür Ne bırakması iki yıl daha oynayacağım 
</HEADLINE>
<TEXT>

     - Galatasaraylı futbolcu Hakan Şükür, futbolu bırakacağı yolundaki haberlere açıklık getirerek, ''Çok süre belirlemedim ama 2 yıl daha futbol oynamayı düşünüyorum'' dedi. 
     TV 8'de yayınlanan Yeni Vizyon adlı programa katılan golcü futbolcu, oyuncular belli bir dönem ortada olmayınca hemen böyle bir yakıştırmanın yapıldığını vurgulayarak, ''Aslında Türkiye'de yeni yeni bir şeyler yapmaya başladığımız dönemlerde, bu haberlerin yazılmasının sistemsizlikten kaynaklandığını düşünüyorum'' diye konuştu. 
     Hakan, Galatasaray'ın şu andaki durumunun, gösterildiği gibi olmadığını da vurgulayarak, sözlerini şöyle sürdürdü 
     ''Biz içeriden çok daha iyi biliyoruz. Mutlaka sıkıntılar var. Büyüklerimizin kendilerine ait ekonomik sıkıntıları var. Kulübümüzün mali açıdan durumu ortada ama düzelme yolunda uzun vadeli önemli şeyler olduğu söyleniyor. Biz kaptan olduğumuz için de bunu bize söylüyorlar. Unutulmasın ki biz UEFA Kupası'nı da aynı şartlar altında aldık. Galatasaray çok farklı bir takımdır. İç bünyede inanılmaz bütünlük sağlayan bir yapı var. Arkadaşlarla yaptığımız toplantıda, kendi adlarına söyledikleri ve fedakarca davranışları takdire şayandır. Hiç kimsenin parası Galatasaray'da kalmamıştır.'' 
     
     ''YEDEK KALMAK BENİ ÜZER'' 
     Takımdaki hiçbir oyuncunun, yedek kalma konusunda herhangi bir sebep aramaması gerektiğini belirten Hakan Şükür, ''Galatasaray'da hiçbir oyuncunun, oynayacak diye bir lüksü olamaz'' dedi. 
     Hakan Şükür, kendisinin tribünden gelen bir kişi olduğunu anlatarak, sözlerini şöyle tamamladı 
     ''Onun için pek sorun etmem ama işin profesyonelliğine bakarsanız, bir oyuncu oynamak ve sahada olmak ister. Uzun süredir çok az yedek kalmış bir insan, tabii ki oynamadığı zaman üzülür. Ben de bu üzüntüyü yaşıyorum. Ancak, bunu kesinlikle sorun etmedim ve etmem.'' 
     
</TEXT>
</DOC>
