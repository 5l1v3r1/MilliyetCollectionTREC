<DOC>
<DOCNO> 402927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/siyaset/siy06.html </URL>
<DATE> 2005/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Makedonya'ya Fransa freni 
</HEADLINE>
<TEXT>


GÜVEN ÖZALP Brüksel 


Türkiye'nin Avrupa Birliği'yle tam üyelik müzakerelerine başlaması konusunda zorluk çıkaran Fransa, bu kez Makedonya'yı frenledi. Paris, Makedonya'ya, "AB adayı" statüsü verilmesini bloke etti. 
AB dışişleri bakanlarını bir araya getiren Genel İşler ve Dış İlişkiler Konseyi'nde, Makedonya'ya aday ülke statüsü verilip verilmemesi tartışıldı. Bu statünün verilmesine karşı çıkan Paris, konunun daha geniş biçimde tartışılmasına ihtiyaç olduğunu dile getirdi. Fransa Dışişleri Bakanı Philippe Douste - Blazy, asıl sorunun yeni bir genişleme girişiminde bulunulup bulunulmaması olduğunu belirterek, şöyle konuştu "Ne kurumsal ne de mali şartlar üzerinde anlaşma olmadığı bir dönemde bu doğru bir zamanlama değil. Karar gelecek yılki liderler zirvesinde verilmeli." 


</TEXT>
</DOC>
