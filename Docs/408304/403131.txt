<DOC>
<DOCNO> 403131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sonspo26.html </URL>
<DATE> 2005/12/13/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Boca Juniors, teknik direktörlüğe Maradona'yı istiyor... 
</HEADLINE>
<TEXT>

     Arjantin'de şampiyonluğa oynayan Boca Juniors takımı gelecek sezon teknik direktörlüğe Diego Maradona'yı getirmek istiyor. 
     Boca Juniors kulübü başkanı ve Arjantin'de Devlet Başkanı Neslon Carlos Kirchner'e sert muhalefeti ile tanınan milletvekili Mauricio Macri, teknik direktörleri Alfio Basile'nin sözleşmesinin sezon sonunda dolacağını hatırlatarak, ''Takımın, gelecek haziran ayından itibaren teknik direktör olarak Maradona'ya ihtiyacı var. Bu benim rüyam'' dedi. 
     Takımın yeni teknik direktörü olarak ilk adayın Maradona olduğunu vurgulayan Macri, sadece Arjantin Milli Takımı'nın başına geçmesi halinde Maradona'nın Boca Juniors'a gelme olasılığının sona erebileceğini savundu. 
     Boca Juniors Futbol Kulübü Yönetim Kurulu Başkan Yardımcısı olan ve Basile'nin takımın başına gelmesini destekleyen Maradona ise, başkanın yaptığı açıklamalar üzerine, ''Boca, büyük bir teknik direktöre sahip. Eğer Basile gitmek isterse ve Mauricio Macri ile yeni bir teknik direktör bulamazsak. Benim kulübeye oturma olasılığını analiz ederim. Ama bu kulüpte teknik direktör olmak kendinden çok şeyler vermek demek'' diye konuştu. 
     Boca Juniors yarın yapacağı Olimpio maçını kazanırsa, Arjantin Birinci Ligi'nin şampiyonu olacak. 
     Öte yandan Buca Juniors, Güney Amerika Kupası'nı kazanmaya da çok yakın bulunuyor. Finalde karşılaştığı Meksika'nın Pumas de la UNAM takımıyla deplasmanda 2-2 berabere kalan Boca Juniors, kendi sahasında yapacağı maç için büyük avantaj sağlamıştı. 
     
</TEXT>
</DOC>
