<DOC>
<DOCNO> 403634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sondun34.html </URL>
<DATE> 2005/12/15/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Pamuk "Hükümeti eleştiren ünlü değilse cezaevine girer" 
</HEADLINE>
<TEXT>

     LONDRA ANKA 

"30 bin Kürt ve 1 milyon Ermeni öldürüldü" sözleri nedeniyle bugün mahkemeye çıkacak olan yazar Orhan Pamuk, Türk hükümetinin TCK’nın 301’inci maddesini, kendisini eleştirene çarpmak için muhafaza ettiğini söyledi. 
     Pamuk, davası başlamadan önce BBC ile yaptığı söyleşide "1915 yılında Osmanlı Ermenilerin başına gelenler Türk milletinden saklanan büyük bir olaydı, tabu idi. Ancak geçmiş konusunda konuşabilmeliyiz" dedi. 
     
     Eleştiren ünlü değilse... 
     Pamuk, hakındaki davanın dayandırıldığı TCK’nın 301’inci maddesine değinirken de "Hükümet, bu yasayı onları eleştiren veya rahatsız edene çarpmak için muhafaza ediyor. Eğer bu kişi uluslararası alanda tanımış değilse, onu cezalandıracaklar ve cezaevine koyacaklar" iddiasında bulundu. 
     Pamuk, Türkiye’nin AB’ye girebilmesi için 301’inci maddenin değiştirilmesi gerektiğini belirtti. 
     
     Türkiye için test 
     "Yazar davası Türkiye’yi test edecek" ifadesini kullanan BBC de, halen Türkiye’de Pamuk’un yanısıra 60’dan fazla yazar ve yayıncının şiddet içermeyen görüşleri dile getirdikleri için yargılanmakta olduğunu öne sürdü. 
     Türkiye’nin uluslararası alanda en çok tanınan yazarı hakkındaki davanın Brüksel’de büyük yankı yarattığını belirten BBC, "Dava, AB üyeliğini uman Türkiye’nin ifade özgürlüğüne ilişkin temel demokratik ilkelere olan bağlılığı konusunda ciddi kaygılarıa yol açtı" yorumunu yaptı. 
     
</TEXT>
</DOC>
