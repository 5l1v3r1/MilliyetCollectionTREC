<DOC>
<DOCNO> 408212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/son/sondun20.html </URL>
<DATE> 2005/12/31/ </DATE>
<TIME> 19.40 </TIME>
<AUTHOR>  </AUTHOR>
<HEADLINE>
Filistin'de kaçırılan İngilizden anlamlı davranış... 
</HEADLINE>
<TEXT>

     Filistin'de 3 gün önce ailesiyle birlikte rehin alınan ve dün serbest bırakılan İngiliz yardım görevlisi Kate Burton, bölgede kalarak insan hakları alanında çalışma yapmaya devam edeceğini söyledi. 
     Kendisiyle birlikte kaçırılan anne ve babasıyla, serbest bırakıldıktan sonra açıklama yapan 25 yaşındaki Burton, iki gün boyunca kendilerine çok iyi davranıldığını belirtti. Burton, bölgeden ayrılmayacağını ve Filistinlilerle birlikte çalışmaya devam edeceğini kaydetti. 
     Birkaç gün içinde Gazze'ye gideceği belirtilen Burton'ın, insan hakları alanında çalışan El Mezan örgütündeki görevine döneceği bildirildi. 
     Filistin güvenlik görevlileri, Burton ailesinin El Fetih bağlantılı militanlar tarafından kaçırıldıklarını açıkladı. 
     Eylemin sorumluluğunu üstlenen Mücahidin Tugayları üyesi militanlar, Gazze'de rehin alınan yardım görevlisi Kate Burton ve ailesini, ''iyi niyet jesti'' olarak serbest bıraktıklarını kaydetmişti. 
     Militanların açıklamasında, İngiltere ve AB'nin, İsrail'in Gazze'nin kuzeyinde yasak bölge oluşturmaması yönünde güvence vermesi üzerine rehinelerin serbest bırakılmasına karar verildiği belirtilmişti. 
     İngiliz yetkililer, militanlarla herhangi bir anlaşma yapılmadığını kaydetti. 
     
</TEXT>
</DOC>
