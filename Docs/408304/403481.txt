<DOC>
<DOCNO> 403481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sontur31.html </URL>
<DATE> 2005/12/14/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Hatay Emniyet Müdürü Amanos Dağları'nda 40 terörist tespit edildi 
</HEADLINE>
<TEXT>

     Hatay Emniyet Müdürü Cafer Şahin, Amanos Dağları’nın Dörtyol kesiminde yaklaşık 40 terörist tespit edildiğini bildirdi. 
     Emniyet Müdürü Şahin, İskenderun Emniyet Müdürlüğü’nü ziyareti sırasında basın mensuplarının soruları üzerine yaptığı açıklamada, terör olayları konusunda son derece duyarlı olduklarını, kent merkezleri ile kırsal kesimlerde tüm duyumları değerlendirerek istihbarat çalışmaları yaptıklarını söyledi. 
     Hassas bölgeleri sürekli denetim altında tuttuklarını ifade eden Şahin, "Çalışmalarımızda, Amanos Dağları’nın Dörtyol kesiminde yaklaşık 40 terörist tespit edildi. İlgili birimlere konu aktarıldı" dedi. 
     Uyuşturucu madde konusunda duyarlı olduklarını belirten Şahin, İskenderun’da kapkaç ve hırsızlık olaylarında artış gözlendiğini, bu olayların çoğunun zanlılarının yakalanarak adalete teslim edildiğini bildirdi. 
     Şahin, merkezi noktalara kamera konulması konusunda çalışmalar yapıldığını sözlerine ekledi. 
     
</TEXT>
</DOC>
