<DOC>
<DOCNO> 404723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/soneko43.html </URL>
<DATE> 2005/12/19/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
TÜSİAD kokteylinde Tüpraş karmaşası... 
</HEADLINE>
<TEXT>

     Koç Holding Üst Yöneticisi CEO Bülend Özaydınlı, TÜPRAŞ'ın yüzde 51'lik bölümünün özelleştirilmesine ilişkin ihalede, devir işlemleri için 22 Aralık tarihine kadar vakitleri olduğunu hatırlatarak, yetişmezse ek süre isteme haklarının bulunduğunu kaydetti. 
     Türk Sanayicileri ve İşadamları Derneği'nin TÜSİAD , yarın yapılacak 2005 yılı üçüncü Yüksek İstişare Konseyi YİK toplantısı öncesinde HiltonSA Oteli'nde verdiği kokteylde, gazetecilerin, TÜPRAŞ'ın devrine ilişkin sorularını yanıtlayan Özaydınlı, şu anda bankalarla dokümantasyon işlemlerini yürüttüklerini ve 3 gün içinde bu işlemleri tamamlamaya çalışacaklarını söyledi. 
     Süre uzatımı için Özelleştirme İdaresi'ne resmi bir talepte bulunmadıklarını, sürenin 22 Aralık Perşembe akşamı dolacağını belirten Özaydınlı, dokümantasyon işlemlerinin tamamlanamaması durumunda ek süre isteme haklarının bulunduğuna işaret etti. 
     Özaydınlı, ihale bedeli 4 milyar 140 milyon doların peşin ödeneceğini sözlerine ekledi. 
     
     UNAKITAN SÜRE UZATIMI KONUSU BANA ULAŞMADI, ULAŞIRSA BAKARIZ" 

     Maliye Bakanı Kemal Unakıtan, Koç Grubu'nun TÜPRAŞ'ta süre uzatımı ile ilgili kendisine bir bilgi ulaşmadığını belirterek, "ulaşırsa bakarız, o zaman bakarız" dedi. 
     Unakıtan, Türk Sanayicileri ve İşadamları Derneği'nin TÜSİAD , yarın yapılacak 2005 yılı üçüncü Yüksek İstişare Konseyi YİK toplantısı öncesinde HiltonSA Oteli'nde verdiği kokteylde, gazetecilerin, menkul kıymet gelirlerine uygulanacak yüzde 15'lik stopaj oranının değişip değişmeyeceğine ilişkin soru üzerine, değişmeyeceğini, kanunun yılbaşından önce Cumhurbaşkanı'na gönderileceğini söyledi. 
     Unakıtan, Türk-İş Başkanı Salih Kılıç ve ATO Başkanı Sinan Aygün ile de kısa bir süre sohbet etti. Sohbet sırasında Unakıtan "bu kıyağımı unutmayın, daha iyi olacak" şeklinde konuşurken, Kılıç da Maliye Bakanı'na "vergide mi kıyak diyorsunuz Vergide kıyak yapmadınız ki, yansımayan kıyağı ben napayım, parası olana yansıyor" dedi. Bakan Unakıtan bunun üzerine, "para ile imanın kimde olduğu belli olmaz" şeklinde konuştu. 
     Türk-İş Başkanı Kılıç, asgari ücrette ne olacağını merak ettiklerini kaydederken Bakan Unakıtan, enflasyonun düştüğünü, artık enflasyona göre konuşulması gerektiğini söyledi. 
     Bakan Unakıtan, kokteylde kısa bir süre kaldıktan sonra ayrılırken, TÜSİAD Başkanı Ömer Sabancı ile Yüksek İstişare Konseyi Başkanı Mustafa Koç, "erken ayrılıyorsunuz, bir şeyler yemediniz" şeklinde konuştular. Unakıtan da " eşini kastederek boğazımdan onsuz bir şey geçmiyor, artık gideyim" dedi. 
     
     ORHAN PAMUK DAVASINDAKİ OLAYLAR 

     Bu arada, İçişleri Bakanı Abdülkadir Aksu, gazetecilerin "yazar Orhan Pamuk'un davasında adliye önünde polisin zafiyeti var mı, müfettiş görevlendirildi mi " şeklindeki soruları üzerine, "Bu konuları konuşmuyorum, çünkü açıkladım. Müfettiş görevlendirdim, gidecekler, inceleyecekler, gelecekler. Rapor elime geçmeden bir şey söylemem" dedi. 
     TÜSİAD'ın kokteyline, Devlet Bakanları Ali Babacan ile Mehmet Aydın, Enerji ve Tabii Kaynaklar Bakanı Hilmi Güler, Tarım ve Köyişleri Bakanı Mehdi Eker, Çalışma ve Sosyal Güvenlik Bakanı Murat Başesgioğlu, Ulaştırma Bakanı Binali Yıldırım, Anavatan Partisi Genel Başkanı Erkan Mumcu, Merkez Bankası Başkanı Süreyya Serdengeçti, EPDK Başkanı Yusuf Günay, Rekabet Kurumu Başkanı Mustafa Parlak, TZOB Başkanı İbrahim Yetkin ve çok sayıda davetli katıldı. 
     
</TEXT>
</DOC>
