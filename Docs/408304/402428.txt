<DOC>
<DOCNO> 402428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/siyaset/axsiy01.html </URL>
<DATE> 2005/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
DİSK Sol solun kurdu olmayacak 
</HEADLINE>
<TEXT>


'Solda Yenilenme' konferansının açılışını yapan DİSK Genel Başkanı Çelebi, "Arayışımız solda sağlıklı bir tartışma süreci başlatmak" dedi 

Gülay Fırat - İstanbul 


Devrimci İşçi Sendikaları Konfederasyonu DİSK Genel Başkanı Süleyman Çelebi, AKP'nin yıpranmaya ve oy kaybetmeye başladığını savunarak, "Ekonomik politikalar halkın beklentilerini karşılamıyor. AKP'nin demokratik ve laik rejimin temelleriyle oynaması kaygı veriyor" dedi. Solun ciddi tıkanma yaşadığını söyleyen Çelebi, "'Sol artık, solun kurdu' olmayacak" diye konuştu. 

Terazinin solu boş 
"Solda Yenilenme" konulu toplantıda konuşan Çelebi, "Bu girişim, ne hemen parti kurmayı ne de sonu belirsiz bir tartışmayı hedefliyor. Yapmak istediğimiz, solda sağlıklı, sistematik ve objektif tartışma süreci başlatmak" şeklinde konuştu. Bütünleşme halinde solun iktidar olabileceğini söyleyen Çelebi, "Farklılıklarımızı zenginliğimiz olarak görmeliyiz" şeklinde konuştu. Soldaki hiçbir partinin, iktidar seçeneği olmadığı gibi güçlü muhalefet de üretemediğini söyleyen Çelebi, şunları söyledi 
"Demokrasi terazisinin sol kefesi boş. Sağın alternatifinin yeniden sağ olma tehlikesi, Türkiye'nin geleceğini karartıyor. Solda Yenilenme Platformu oluşturulmalı." 
Amaçlarının 12 Eylül'ün tüm etkilerini ortadan kaldıracak, demokratik bir düzen yaratmak olduğunu vurgulayan Çelebi, "Öyle bir demokrasi olmalıdır ki, hukuk cumhurbaşkanına da, Trakya'daki köylü Osman'a da, Şemdinli'deki Kürt Mehmet'e de eşit uygulansın" dedi. 

'Yeni sol parti diğerlerini parçalar' 

Solda Yenilenme konulu panelde konuşan Prof. Dr. Burhan Şenatalar, Türkiye gibi gelişmekte olan ülkelerde siyaset yapmanın zor bir iş olduğunu vurgulayarak, "Peygamber getirseniz, süt gibi beyaz kalması mümkün değil" dedi. Prof. Dr. Fuat Keyman da, Türk solunun ciddi bir kriz içinde olduğunu bunun da içinden çıkılmasının çok zor olduğunu söyledi. 
Toplantının yararlı geçtiğini söyleyen Prof. Dr. Erdal İnönü de basının "Görev almayı düşünür müsünüz " sorusuna, "Benim zaten bir görevim var, üniversitedeyim" yanıtını verdi. 
Sanatçı Tarık Akan ise, sol için çalışacağını ama ileride kurulacak olası bir sol partide aktif olarak görev almayı düşünmediğini, şu an kurulacak yeni bir sol partinin mevcut sol partileri de parçalayacağını da belirtti. Akan, "Ama tüm sol partilerin bir tabanda buluşması Türkiye için mutluluk verici bir tablo olur" dedi. 


</TEXT>
</DOC>
