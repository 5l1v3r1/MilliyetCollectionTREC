<DOC>
<DOCNO> 401416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sonsiy27.html </URL>
<DATE> 2005/12/07/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Çelik Daha çok ilde üniversite olması rasyonel bir durumdur 
</HEADLINE>
<TEXT>

     Milli Eğitim Bakanı Hüseyin Çelik, "daha çok ilde üniversite bulunması, Türkiye şartlarının gereği, rasyonel bir durumdur" dedi. 
     YÖK Başkan Vekili Prof. Dr. İsa Eşme de 15 yeni üniversite kurulmasına ilişkin tasarıda, vakıf üniversitelerinde, ita amirinin, mütevelli heyeti başkanı olmasının öngörüldüğünü bildirerek, rektörlerin öneminin öne çıkarılması gerektiğini, bir ara çözüm olarak da yönetmelik hazırladıklarını söyledi. 
     TBMM Plan ve Bütçe Komisyonu’nda, 15 yeni üniversite kurulmasına ilişkin tasarı ve komisyon gündeminde yer alan üniversite kurulmasına ilişkin 27 kanun teklifi, birleştirilerek görüşülmeye başlandı. 
     Milli Eğitim Bakanı Hüseyin Çelik, tasarıyla ilgili bilgi verirken, Türkiye’de 1994 yılından bu yana devlet üniversitesi kurulmadığına işaret etti. 
     Çelik, vakıf üniversitelerindeki öğrencilerin, bütün üniversitelerdeki öğrencilerin yüzde 4.2’sini oluşturduğunu belirtti. 
     Bütün liselerde, hangi tür eğitim verilirse verilsin ancak her 10 kişiden 1’inin 4 yıllık bir lisans programına girebildiğini kaydeden Çelik, daha çok ilde üniversite bulunmasının, Türkiye şartlarının bir gereği ve rasyonel bir durum olduğunu söyledi. 
     Çelik, üniversite kurulacak 15 ilin objektif kriterler esas alınarak belirlendiğini dile getirerek, siyasi mülahazalara göre de bunun yapılabileceğini ancak hükümetin böyle bir yolu tercih etmediğini belirtti. Hüseyin Çelik, üniversite olmayan 41 ille ilgili sıralama yaptıklarını, bunu YÖK’e gönderdiklerini, bu konuda bir sorun bulunmadığını anlattı. 
     Öğretim üyesi yetiştirmenin Türkiye’nin sorunlarından biri olduğunu vurgulayan Çelik, bunun için yurt dışına 2006, 2007 ve 2008’de biner öğrenci gönderme kararı aldıklarını bildirdi. 
     
     "TÜM İLLERDE BU KRİTERLER SAĞLANSA..." 
     YÖK Başkan Vekili Prof. Dr. İsa Eşme de üniversiteler açılırken, "tabela değil, gerçek üniversiteler olmasını" istediklerini vurguladı. 
     Eşme, Hükümete, YÖK’ün 4 ilde üniversite kurulabilmesinin daha uygun olacağına dair görüş bildirdiğini ancak bunun, "YÖK diğer illerde üniversite açılmasını istemiyor" şeklinde yansıdığını kaydetti. 
     Üniversite açılabilmesi için 7 profesör bulunması koşulunun, rektörün belirlenmesinde önemli bir kriter olduğunu dile getiren Eşme, 1992’de, acı bir tecrübe yaşadıklarını belirtti. Eşme, yasaya eklenen 
     bir maddeyle rektörlerin, siyasi iradeyle belirlendiğini ifade ederek, 7 profesörün bulunması halinde mevcut mevzuata göre seçim olacağını vurguladı. Eşme, üniversitelerin açılmasını sevinçle karşıladıklarını dile getirerek, "Tüm illerde bu kriterler sağlansa, bütün illerde açılabilse..." dedi. Vakıf üniversitelerinde ita amirinin, mütevelli heyeti başkanı olmasını düzenleyen bir önerge verildiğini anımsatan Eşme, KKTC’deki üniversitelerde yaptığı incelemelerinden örnek vererek, rektörün, üniversitede hiçbir şeye karışmadığını, birçok şeyi vakıf yönetim kurullarının belirlediğini, rektörlerin otoritesinin zayıf olduğunu anlattı. Eşme, rektörün öneminin öne çıkarılması gerektiğini vurgulayarak, bu konuda bir yönetmelik hazırladıklarını bildirdi. Eşme, bu düzenlemeye göre, rektörün, mütevelli heyetinin kabul ettiği bütçe sınırları içinde harcama yetkilisi olduğunu, rektörlerin, ita amirliği yetkisini, mütevelli heyetinin uygun göreceği ölçüde, dekan, enstitü müdürü ve yüksek okul müdürlerine devredileceğini vurgulayarak, bu ara çözümün yararlı olacağını kaydetti. Konuşmaların ardından, tasarının geneli üzerinde görüşmelere geçildi. 
     
</TEXT>
</DOC>
