<DOC>
<DOCNO> 401617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sondun10.html </URL>
<DATE> 2005/12/08/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
İsrail için 'Kızıl kristal' 
</HEADLINE>
<TEXT>

     İsviçre’nin Cenevre kentinde düzenlenen uluslararası konferansta, İsrail’in Uluslararası Kızılay ve Kızılhaç Federasyonu’na katılabilmesi için federasyonun amblemini değiştirme kararı alındı. 
     Cenevre Sözleşmesi’nin kabul eden 192 ülkenin katıldığı konferansta yapılan oylamaya 125 ülke katıldı. 98 ülkenin "evet" oyu kullandığı oylamada, 27 ülke "hayır" dedi. Arap ülkeleriyle Müslüman ülkelerin "hayır" oyu kullandığı belirtildi. 
     Karara göre "kırmızı kristal" şeklindeki yeni amblem, Kızılay ve Kızılhaç amblemlerine eklenecek. Bu yeni amblemin hiçbir siyasi ve dini çağrışım yapmaması nedeniyle tercih edildiği kaydedildi. 
     "Kızıl kristal" amblemi sayesinde İsrail yardım kuruluşu Magen David Adom MDA , Kızılhaç’a katılabilecek. MDA, tanınmayan Davut yıldızı amblemini kullandığı için Uluslararası Kızılhaç hareketine dahil olamıyordu. Yaklaşık 60 yıldır Kızılhaç’a üye olamayan İsrail’in 1949’da yaptığı başvuru reddedilmişti. 
     İsrailli yardım görevlileri, yeni amblemi çatışmaların vuku bulduğu bölgelerde, Kızılhaç ya da Kızılay amblemi yerine kullanabilecek. 
     
     SURİYE’DEN YOĞUN İTİRAZ 
     Konferansta yeni ambleme en çok itiraz eden ülke Suriye oldu. Yeni amblemi kabul etmek için İsrail’in 1981’de işgal ettiği Golan Tepeleri’ne insani yardım götürebilmeyi şart koşan Suriye’nin amblemin kabul edilmesini engelleme çabası başarısız oldu. 
     İsviçreli yetkililerin 3 günlük konferans boyunca Suriye ve İsrailli yetkilileri oylamadan önce ikna etme çabaları da işe yaramadı. 
     Böyle bir kararın alınması için üçte iki çoğunluğun yettiğini belirten Uluslararası Kızılhaç Komitesi Başkanı Jakob Kellenberger, "Oybirliğinin sağlanmasını tercih ederdik, ama büyük çoğunluğu elde ettik. Bu olumlu bir gelişme " diye konuştu. 
     Suriye’nin BM Büyükelçisi Beşar Caferi ise, "başarısız" olarak nitelendirdiği konferansta sadece "uluslararası hukuku çiğnemeye devam eden İsrail’in kazandığını" ifade etti. 
     Karardan memnun olduklarını belirten İsrail yardım kuruluşu MDA’nın başkanı Noam Yifrah ise, "Önemli olan yeni amblemin hayat kurtarması" diye konuştu. Yifrah, oylamanın hemen ardından gazetecilere üzerinde "kızıl kristal" bulunan amblemi gösterdi. 
     Yani amblemin ve İsrail’in Kızılhaç örgütüne girişinin, gelecek yıl düzenlenecek bir konferansta resmileştirilmesi bekleniyor. 
     
</TEXT>
</DOC>
