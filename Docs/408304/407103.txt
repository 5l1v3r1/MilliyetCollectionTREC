<DOC>
<DOCNO> 407103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sontur19.html </URL>
<DATE> 2005/12/27/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Babası, kızını ahırda bağlı tuttu, 6 yıl kimseyle görüştürmedi 
</HEADLINE>
<TEXT>

     Hakkari’nin Yüksekova İlçesi’nde eşi tarafından terk edildikten sonra babasınca 6 yıl boyunca ahırdaki bir bölmede bağlı tutulan kadına, kadın örgütleri sahip çıktı. 
     Gever Kadın Derneği Üyesi Nurhan Aslan, Yüksekova’da kuma olarak evlendirilen Zahide Koç’un bir süre sonra eşi tarafından bilinmeyen bir nedenle babasının evine gönderildiğini söyledi. 
     Zahide Koç’un "eşini terk ettiği" gerekçesiyle babası tarafından ahır içinde yaptırılan küçük bir bölmede sürekli bağlı tutulduğunu belirten Aslan, genç kadının altı yıl boyunca burada insanlarla görüştürülmeden yaşadığını belirtti. 
     Komşuların bütün çabasına rağmen, 35 yaşındaki Zahide Koç’un bu ortamdan kurtarılamadığını anlatan Aslan, kadın örgütlerince iki ay önce başlatılan girişimler sonucu genç kadının ahırda bağlı tutulduğu bölmeden çıkarılarak Yüksekova Devlet Hastanesi’nde tedavi altına alındığını bildirdi. 
     Aslan, "Gördüğümüz manzara oldukça üzücüydü. Ahırda yaşayan babanın, kızını da ahır içinde bulunan küçük bir bölmeye bağladığını gördük. İnsanlık dışı yaşama maruz bırakılan Zahide Koç, altı yıl boyunca insanlarla görüştürülmediği için fizyolojik ve psikolojik açıdan ciddi rahatsızlıklar yaşamaktaydı" diye konuştu. 
     Zahide Koç’un olumsuz yaşam koşullarından dolayı geçmişine ait olayları hatırlamadığını anlatan Aslan, Yüksekova Devlet Hastanesi’ndeki iki aylık tedavinin ardından Van Yüzüncü Yıl Üniversitesi Tıp Fakültesi Araştırma Hastanesi’ne sevk edilen genç kadının, burada yapılan ön tedavinin ardından Elazığ Ruh ve Sinir Hastalıkları Hastanesi’ne sevk edildiğini belirtti. 
     Aslan, dernek üyesi diğer arkadaşıyla Koç’a refakat edeceklerini ifade ederek, "Elazığ’da yapılacak gerekli tedavinin ardından Zahide Koç’un sağlığına kavuşmasını umut ediyoruz. Koç, bundan sonraki yaşamını bir kadın sığınma evinde geçirecek" diye konuştu. 
     
</TEXT>
</DOC>
