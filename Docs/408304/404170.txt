<DOC>
<DOCNO> 404170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/guncel/axgun01.html </URL>
<DATE> 2005/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Lojmana köpekleri kabul etmiyorlar 
</HEADLINE>
<TEXT>


Mühendis Kayhan, köpek beslediği için lojmandan çıkarılmak isteniyor. Bölge müdürünün 'Köpek haramdır' dediği iddia edildi 

FERİT ASLAN Diyarbakır DHA 

Diyarbakır Karayolları 9. Bölge Müdürlüğü'nde 26 yıldır makina mühendisi olarak çalışan İlhan Kayhan'ın evinde beslediği süs köpekleri, müdürüyle arasını açtı. 1 yıl önce bölge müdürü olan Abdullah Sabaz, Kayhan'ın "köpek beslediği" gerekçesiyle lojmandan çıkmasını istedi. Göreve gelir gelmez 40 yıldır içki servisi yapılan sosyal tesise içki yasağı getiren Sabaz'ın, "Alt katta namaz kılıyoruz, evde köpek haram" dediği öne sürüldü. 
İddiaya göre, Kayhan'ın önce tayinini çıkartmaya çalışan, başaramayınca emekli olmasını isteyen Sabaz, ret yanıtı alınca bu kez evinde köpek beslediği gerekçesiyle Kayhan'ın 8 yıldır oturduğu lojmanı boşaltmasını talep etti. Kayhan yürütmenin durdurulması istemiyle bölge idare mahkemesine dava açtı. 
Evinde 4 yıldır Amerikan Cocer cinsi iki süs köpeği besleyen Kayhan'a bir hafta önce Bölge Müdür Yardımcısı Suphi Gür imzasıyla gönderilen lojman tahliye yazısısında, "Kamu Konutları Yönetmeliği'ne aykırı olarak köpek beslediklerinin saptandığı, bu nedenle lojman tahsis kararının iptal edildiği ve lojmanın en geç 15 gün içerisinde boşaltılması gerektiği" belirtildi. 

Evden çıkamıyorlar 
Kayhan'ın Doğa ve Hayvanları Koruma Derneği Yönetim Kurulu üyesi olan kızı Özge Kayhan, Sabaz'ın, "Biz alt katta namaz kılıyoruz, köpek beslemek haram" dediğini öne sürerek, "Bizi çıkarıp, lojmanı yandaşlarına verecek. Evimizde köpek beslediğimiz için saldırıya bile uğradık. Düşman tavırları yüzünden Tarçın ve Lusi adlı köpeklerimizi sorun yaşanmasın diye 8 aydır evden çıkaramıyoruz" dedi. 



</TEXT>
</DOC>
