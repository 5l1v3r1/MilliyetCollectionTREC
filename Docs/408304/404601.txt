<DOC>
<DOCNO> 404601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/spor/spo01.html </URL>
<DATE> 2005/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Müşteri aranıyor 
</HEADLINE>
<TEXT>


Beşiktaş Yönetimi ile bir araya gelen Tigana, Ailton, Youla ve Pancu'nun gönderilmesini istedi. Fransız hoca, "Bana sorarsanız Ronaldinho'yu isterim ama gerçekleri konuşurum. Rüya satmıyorum" diye konuştu 

SERDAR SARIDAĞ 


Beşiktaş Teknik Direktörü Tigana, yöneticilerle görüştü, gidecek - kalacak futbolcular konusunda sözlü bir rapor verdi. Siyah - beyazlılardaki yabancılardan Ailton, Youla ve Pancu'nun artık kendilerine faydalı olamayacağını belirten Fransız teknik adam, üçünün de gönderilerek yabancı kontenjanının açılmasını istedi. Brezilyalı Ailton'a Dortmund'un kiralık olarak talip olduğu, ancak bu futbolcuyu çok ucuza almaya çalıştıkları öğrenildi. 

Tigana yıkıldı 
Trabzonspor karşısında tribünlerin tepkisini tercüme ettiren Beşiktaş Teknik Direktörü, duyduklarına inanamadı. Taraftarın bu tutumu karşısında yıkılan Tigana, karşılaşma sonrasında tribünlere sitem ederek, futbolcuların psikolojik baskı altında ezildiğini belirtti. Fransız hoca, futbolcuların hata yapmaktan korktuğunu, bu nedenle herkesin saklandığını ifade etti. 
Siyah - beyazlı çalıştırıcı, "Psikolojik danışmanlık ister misin " sorusuna ise şu yanıtı verdi "Ben hiçbir zaman psikologla çalışmadım. Çünkü onlar bir oyuncuyu anlayamaz. Bir oyuncuyu ancak hocalar anlar. Bu takımın zayıf noktalarını da biliyorum, kuvvetli yönlerini de biliyorum. Ancak bu bir aile sorunu." 
Transfer konusunda da görüşlerini belirten Beşiktaş Teknik Direktörü şunları söyledi 
"Şu an elimdeki malzeme bu kadar. Onları iyileştirmek durumundayım. İyi bir genç futbolcuyu yabancıya tercih ederim. Aynı zamanda devre arasında transfer için öncelikle Beşiktaş'a gelmek isteyen bir futbolcu bulmak zorundayız. Benim ilk tercihim, kalmak isteyen oyuncularla çalışmak. Hücum oyuncusu almak isterim. Ama bunun için de para lazım. Bana sorarsanız, Ronaldinho'yu almak isterim. Ancak gerçekleri konuşurum. Ben rüya satmıyorum." 
Tigana, Türkiye Kupası'nda şanslarının devam ettiğini söyledi, "Birinci olamayacağımızı biliyorum ama en azından zirveye ortak olmak istiyoruz" dedi. 

Youla ipleri kopardı 

CENGİZ MALGIR 

Teknik Direktör Rıza Çalımbay tarafından Beşiktaş'a kazandırılan, ancak siyah - beyazlı taraftarla yıldızı hiç barışmayan Youla, Trabzonspor karşılaşmasından sonra ayrılmak istediğini açıkladı. 
Bordo - mavilililer karşısında da istediği golü bir türlü atamayan siyah - beyazlı futbolcu, dün de büyük tepki aldı. Maç sonrasında bir açıklama yapan Youla, "Fenerbahçe taraftarı 90 dakika oyunculara destek veriyor. Bizimkiler ise küfür ediyor. Bu takımla, bu taraftarla artık oynamak istemiyorum" diyerek son noktayı koydu. 
Ankaraspor Teknik Direktörü Rıza Çalımbay'ın istediği futbolcu hakkındaki son kararı Beşiktaş Yönetimi verecek. 


</TEXT>
</DOC>
