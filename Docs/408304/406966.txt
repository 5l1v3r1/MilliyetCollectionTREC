<DOC>
<DOCNO> 406966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sondun37.html </URL>
<DATE> 2005/12/27/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Talat Bir şey kazanmadan Maraş'ı vermeyiz 
</HEADLINE>
<TEXT>

     KKTC Cumhurbaşkanı Mehmet Ali Talat, Avrupa İnsan Hakları Mahkemesi’nin AİHM Arestis davası kararı sonucunda Maraş’ın parça parça verileceği iddialarını reddederek "Maraş bütünlüklü çözümün bir parçası. Kazanmadan bir şey Maraş’ı vermek olmaz" dedi. 
     Kıbrıs FM’de yayınlanan bir programa katılan Mehmet Ali Talat, Arestis kararı ile Maraş’ın parça parça verilmeye başlanacağı iddiaların doğru olmadığını belirtti. Maraş’ın Kıbrıs sorununun çözüm sürecinde Kıbrıslı Türkler için büyük önem taşıdığını belirten Talat, "Maraş ile ilgili çeşitli önerileri tartıştık. Bu nedenle fizibilite çalışmalarına ’evet’ dedik Maraş’ta. ’Daha sonra verelim, izolasyonları kaldırın’ dedik. Maraş’ın askeri bölge olduğu için verilmeyeceğini söyleyenler var. Bu yersiz. Askeri bölge karar işi" diye konuştu. 
     Mehmet Ali Talat, Maraş konusunda şimdiden bir görüş belirtmeyeceğini vurgularken "Maraş açılıyor diyemem. Bu söylenecekse söylerim ama şimdi böyle bir şey yok" ifadesini kullandı. Maraş konusunda sakladığı bir şey olmadığını söyleyen Talat, şöyle devam etti 
     "Genel sekreter sorumluluğu Türkiye’ye veriyor, Güvenlik Konseyi yerleştirme kararı devamında, mal sahiplerinin yerleşebilmesi için BM kontrolüne verilmesini öneriyor. Bu güne kadar BM kontrolüne verilmedi, biz şimdi neden verelim Maraş bütünlüklü çözümün dışında ele alınacaksa, elde edeceğimiz avantaj olmalı." Talat, Maraş’ın çözümün bir parçası olduğunu vurgularken de "Maraş’ı BM’ye verdik, sahipleri de gelecek. Çözümde neyi pazarlık edeceğiz. Maraş bütünlüklü çözümün bir parçası. Kazanmadan bir şey Maraş’ı vermek olmaz. Şu anda yabancılarla bir temasım yok Maraş ile ilgili" şeklinde konuştu. 
     
</TEXT>
</DOC>
