<DOC>
<DOCNO> 402412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/guncel/gun01.html </URL>
<DATE> 2005/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Pamuk Türkiye'de yaşamak utanç verici 
</HEADLINE>
<TEXT>


Yazar Orhan Pamuk, Türk hükümetinin halktan bilgi sakladığını savunarak, AB yolundaki reformları "kozmetik" olarak niteledi 

LONDRA DHA 

Bir İsviçre gazetesine verdiği demeçle "Türklüğü alenen aşağılamak" suçundan hakkında dava açılan Orhan Pamuk, Türk hükümetinin halktan bilgi sakladığını ve AB üyeliği için baskıcı yasalarda kozmetik reformlar yaptığını öne sürdü. 
Hakkında açılan dava nedeniyle 16 Aralık'ta ilk duruşmasına çıkacak olan Pamuk, "Türkiye'nin 'Ermeni katliamı' gibi tabulaşmış konuları tartışmaya başlamasının zamanı geldi. Bu bilgiler Türk halkından saklanıyor ve bu iyi bir şey değil. Ben bir yazarım. Bu konunun tabu olduğu ve tartışılamadığı bir ülkede yaşamak utanç verici" dedi. 
Pamuk'un "meydan okumasının" Ankara'yı olumsuz etkileyeceğini savunan gazete, "Pamuk'un yargılanması, Recep Tayyip Erdoğan hükümeti için şiddetli bir sıkıntı kaynağı oldu" ifadelerini kullanırken, hüküm giymesinin de Türkiye'nin AB üyeliğine karşı çıkan Fransa ve Almanya'nın eline koz vereceğini savundu. Gazete, Pamuk'un söyleşi sırasında "pişmanlıktan uzak" bir tavır sergilediğini de kaydetti. 



</TEXT>
</DOC>
