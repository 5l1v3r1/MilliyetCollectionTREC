<DOC>
<DOCNO> 406519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/25/son/sontur32.html </URL>
<DATE> 2005/12/25/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Kamu-Sen Yabancılara Yalova kadar toprak satıldı... 
</HEADLINE>
<TEXT>

     Kamu-Sen Genel Sekreteri Fahrettin Yokuş, ''Türkiye'de bugün itibariyle yabancılara Yalova kadar toprak satıldı'' dedi. 
     Yokuş, Harb-İş Eskişehir Şubesi'nde düzenlediği basın toplantısında, koalisyon hükümetlerinin verimsizliği nedeniyle tek başına iktidarları arzu ettiklerini belirterek, ancak 3 yılını dolduran siyasi iktidarın tahribatının onlarca yıllık koalisyon hükümetlerinin tahribatından daha fazla olduğunu savundu. 
     Türkiye'nin büyük bir felakete doğru sürüklendiğini iddia eden Yokuş, sözlerine şöyle devam etti 
     ''Hadiseler sadece ekonomik ve iç siyasi meseleler değil. AB süreciyle gelen dayatmalar, Avrupa'dan gelen her misyon şefinin ülkenin farklı yerlerine farklı şekilde hitabette bulunması, iç siyasete, mahkemelere, hukuka, her şeye müdahale eder hale gelmeleri, Cumhuriyet'in kurulduğu günden bu yana yaşanan en utanç verici tablodur. Bunun sebebi de bu iktidardır. 
     Türk milleti, Türk olduğunu söylemekten adeta utanan Başbakan ile yönetilmek istemiyor. Hükümet 3 yılda vaat ettiği hiçbir şeyi yapamadı. Başta adalet olmak üzere devletin her kademesine müdahale eden bir siyasi iktidarı hak etmiyoruz.'' Ülkenin birikimlerinin tek tek satıldığını öne süren Yokuş, ''Bununla da kalmıyor, artık topraklarımız parsel parsel satılıyor. Cumhuriyet tarihinde bunu hiç yaşamadık. Bugün itibariyle Yalova kadar toprak satılmıştır. 10 yıl sonra Konya kadar yer satılacaktır. Bu ülkede kiracı durumuna düşebiliriz'' diye konuştu. 
     
</TEXT>
</DOC>
