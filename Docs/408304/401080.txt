<DOC>
<DOCNO> 401080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sonspo14.html </URL>
<DATE> 2005/12/06/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Balili, Sivas'ta mutlu... 
</HEADLINE>
<TEXT>

     Sivasspor'un İsrailli golcüsü Pini Felix Balili, Türkiye'de çok mutlu olduğunu belirterek, ''En az 2 yıl daha Sivasspor forması giymek istiyorum'' dedi. 
     Futbolseverlerin 2003-2004 sezonunda İstanbulspor formasıyla tanıdığı 26 yaşındaki İsrailli golcü Balili, Kayserispor'da geçirdiği bir sezonun ardından transfer olduğu yeni takımı Sivasspor'da çok mutlu. 
     Sivasspor'un golcü futbolcusu Balili, AA muhabirine yaptığı açıklamada, yeni takımında arkadaşları ile çok iyi bir uyum içinde olduğunu belirterek, ''Sivas'ta herşey çok iyi. Teknik direktörümüz Lorant'ı, takım arkadaşlarımı, yöneticileri ve taraftarlarımızı çok seviyorum'' dedi. 
     Türk insanının çok sıcak kanlı ve sevecen olduğunu belirten Balili, ''Türkiye'de çok mutluyum, en az 2 yıl daha Sivaspor forması giymek istiyorum'' diye konuştu. 
     Ligin ilk yarısında kalan Konyaspor ve Ankaragücü maçlarından en az 4 ya da 6 puan çıkarmayı hedeflediklerini belirten Balili, ''Sezona iyi bir başlangıç yaptık. Şu anda 5. sıradayız. Sezon sonunda ilk 5-6'ya gireceğimize inanıyorum'' dedi. 
     Sivasspor forması altında Trabzonspor ve Kayserispor'a 1'er gol attığını hatırlatan Balili, sezon sonuna kadar 8-10 gol atmayı hedeflediğini söyledi. 
     Kayserispor maçında yaşanan olaylara da değinen Balili, ''Eski takımıma karşı çok iyi motive olmuştum. Maçın başında 1 gol attım, daha sonra 10 kişi kaldık. Galip gelmek istiyorduk ama olmadı'' dedi. 
     Balili, maçta yaşanan olayların kendisi ile bir ilgisinin olmadığını da sözlerine ekledi. 
     
</TEXT>
</DOC>
