<DOC>
<DOCNO> 407056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sonspo10.html </URL>
<DATE> 2005/12/27/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Kulüp web sitelerinde şiddet araştırması... 
</HEADLINE>
<TEXT>

     İstanbul Bilgi Üniversitesi'nde yapılan ve Turkcell Süper Ligi'nde yer alan kulüplerin resmi internet sitelerinin incelendiği bir araştırma, bu sitelerin genelde şiddet içeren ya da şiddeti teşvik eden yazılı ve görsel öğeler içermemesine karşın, şiddet karşıtı tutum da sergilemediğine dikkat çekiyor. 
     İstanbul Bilgi Üniversitesi Psikoloji Bölümü Öğretim Üyesi Doç.Dr.Serdar Değirmencioğlu, daha önce taraftar web siteleri üzerinde yaptığı ve bunların şiddeti teşvik edici öğeler içerdiği sonucuna ulaştığı araştırmalarını, bu kez Turkcell Süper Ligi'nde yer alan kulüplerin resmi internet siteleri üzerinde gerçekleştirdi. 
     Doç. Dr. Değirmencioğlu, siteler incelenirken, kullanılan amblem veya simgeler, metinler, fotoğraflar ve sesli öğelerin tek tek ele alındığını, araştırmada, futbolda şiddetin önlenmesinde kulüplerin sorumluluğu olduğundan yola çıkılarak, şiddet karşıtı öğelere de dikkat edildiğini söyledi. 
     Şiddetten uzak kulüp web sitelerine yüksek puan verilen, şiddet karşıtı öğelere şiddet karşıtı yazılar, ''Lütfen'' kampanyası logosu, FIFA fair-play logosu vb. artı puan verilen araştırmada, sitelerin genelde, açıkca şiddet içeren veya şiddeti teşvik eden yazılı ve görsel öğeler içermediğinin görüldüğünü ifade eden Değirmencioğlu, ''Ancak kimi kulüp web sitelerinde, yasaklanan eylemlerin sergilendiği ve bu anlamda Futbol Federasyonu'nun koyduğu kuralların çiğnenmesinin teşvik edildiği saptandı. Kimi web sitelerinde ise tartışma forumlarında şiddet içeren öğeler görüldü'' dedi. 
     Araştırma sonunda, ulaşılabilecek en yüksek puan olan 5'e, hiçbir kulübün web sitesi uygun bulunmadı. Birçok siteye, genelde şiddetten uzak oldukları için 3 puan verilirken, hem şiddetten uzak, hem de şiddet karşıtı öğelere yer veren web sitelerine, 1 artı puanla ödüllendirilerek 4 puan verildi. Beşiktaş, Denizlispor, Diyarbakırspor, Kayseri Erciyesspor, Gençlerbirliği, Kayserispor ve Samsunspor 4 puan verilen kulüp web siteleri oldu. 
     
     ÖNERİLER 
     Doç. Dr. Serdar M. Değirmencioğlu, araştırma sonuçlarının önemli olduğunu vurgularken, futbol web sitelerinin de öneminin altını çizerek, futbolda şiddetin önlenebilmesi için bazı önerilerde bulundu. 
     Kulüplerin, şiddete karşı olduklarını web sitelerinde açık bir şekilde ortaya koymaları gerektiğini belirten Değirmencioğlu, futbolda şiddetin hiçbir şekilde kabul edilemez olduğunun, kulüp yönetimleri tarafından vurgulanmasının, önleyici bir etki yapacağını bildirdi. 
     Serdar Değirmencioğlu, Futbol Federasyonu ve kulüplerin, şiddete karşı olduklarını sürekli vurgulamalarının ötesinde, şiddet karşıtı tarftarlarla işbirliğine giderek, internet sitelerinde görülen şiddeti teşvik eden öğeleri engelleyecek adımları atmalarını önerdi. 
     
</TEXT>
</DOC>
