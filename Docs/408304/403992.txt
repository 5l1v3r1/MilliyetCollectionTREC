<DOC>
<DOCNO> 403992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/soneko20.html </URL>
<DATE> 2005/12/16/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Magic Life'yi satan Cem Kınay 3 büyük projeyle sektöre dönüyor... 
</HEADLINE>
<TEXT>

     Türkan Al AA 
Magic Life'yi 1 yıl önce TUİ'ye satan Cem Kınay, turizm sektörüne 3 büyük proje ile iddialı bir dönüş yapıyor. 
     Cem Kınay, ONE Hotels Resort'un faaliyete geçmesi ve Vasco Touristik Avusturya'nın kuruluşu nedeniyle Viyana'da gerçekleştirilen basın konferansı sırasında gazetecilere yeni projelerini anlattı. 
     Verdiği bilgiye göre, Bahama Adaları yakınlarındaki Turks Caicos takımadaları içinde yer alan Dellis Cay adasını 50 milyon dolara satın alan Cem Kınay, burayı büyük bir turizm merkezine dönüştürecek. 
     Adaları keşfeden korsanların, burada yetişen kaktüsün fese benzeyen çiçeği nedeniyle ''Turks Caicos Türk Kaktüsü adını verdiği takımadalar içinde yer alan Dellis Cay, 3 milyon metrekarelik 3 kilometrekare bir yüzölçüme sahip bulunuyor. 
     Kınay'ın adayla ilgili turizm yatırımlarının projesini dünyaca tanınmış mimarlardan Iraklı Saha Hadid önderliğinde bir grup çiziyor. Kınay, turizm merkezinde 750 milyon dolarlık bir yatırım öngörüyor. 
     Cem Kınay'ın Ocak ya da Şubat ayında İstanbul'da düzenleyeceği basın toplantısıyla açıklayacağı Dellis Cay Projesi, 2 büyük otel ile 300 villadan oluşuyor. 
     Turizm merkezi inşaatına 2006 yılının Haziran ya da Mayıs ayında başlanması ve 4 yıl içinde tamamlanması planlanıyor. 
     
     HEM ÖZEL MÜLK HEM DEVRE MÜLK 
     Cem Kınay, adada inşa edilecek 300 villayı, 1.5 ile 10 milyon dolar arasında değişen bedellerle satışa sunacak. Villaları alanlara, ''Bu senin özel mülkün. Ancak istersen, senin kullanmadığın dönemlerde burayı bize kirala. Onları da tatil köyünün parçası olarak işletelim'' önerisi götürülecek. Böylece, villalar hem özel mülk hem de devre mülk niteliğinde kullanılmış olacak. 
     
     PERA PALAS İÇİN GÖRÜŞMELER SÜRÜYOR 
     Kınay, yeni dönemde Dellis Cay'in yanı sıra İstanbul'da hayata geçireceği projelere de ağırlık verecek. 
     Pera Palas Oteli'ne talip olan Kınay, bu tesisi satın almak için görüşmeler yapıyor. Hasan Süzer'e ait görünen tesisin devrinde Kentbank'tan dolayı Tasarruf Mevduatı Sigorta Fonu TMSF ile mutabakat sağlanması gerekiyor. 
     Pera Palas için 15 milyon Avro'luk bir yatırım planlayan Cem Kınay, Tasarruf Mevduatı Sigorta Fonu ile mevcut hukuki problemleri çözüp, Pera Palas projesini kısa sürede devreye sokmaya hazırlanıyor. 
     Kınay, bu otelin hemen yanında bulunan ABD eski konsolosluk binasını da satın almak istiyor. Bunun için Amerikalılara teklif götüren Cem Kınay, konsolosluk arazisini Pera Palas ile birleştirerek, burayı otel ve kongre merkezine dönüştürmeyi hedefliyor. 
     Cem Kınay'ın İstanbul'daki bir diğer projesini de Adile Sultan Korusu oluşturuyor. 
     Adile Sultan Korusu'nu 49 yıllığına vakıflardan kiralamak isteyen Kınay, burayı da restoran ve kültür merkezi olarak kullanmayı planlıyor. 
     
     GAYRİMENKUL ATAĞI 
     Bu arada Cem Kınay, İstanbul'un Nişantaşı gibi gözde semtlerinde satın almak üzere gayrimenkul aradıklarını da bildirdi. 
     İstanbul'un gelecekte çok daha flaş bir kent olacağını belirten Kınay, mortgage sisteminden sonra bu şehirdeki gayrimenkul fiyatlarının ikiye katlanacağını düşündüklerini ifade etti. 
     İstanbul'u her yönüyle yatırım yapılacak önemli bir kent olarak nitelendiren Kınay, Dellis Cay Projesi için de, ''Zaten vaktimin önemli bir bölümünü ABD'de geçiriyorum. Amerika'da turizm yatırımı, uzun süredir hayalimdi'' diye konuştu. 
     
</TEXT>
</DOC>
