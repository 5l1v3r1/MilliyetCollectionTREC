<DOC>
<DOCNO> 405967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/soneko06.html </URL>
<DATE> 2005/12/23/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
TMSF, Türk dergiciliğinin "Hayat" ve "Ses"ini satıyor 
</HEADLINE>
<TEXT>

     Tasarruf Mevduatı Sigorta Fonu TMSF , Türk dergiciliğinin yapı taşlarını oluşturan Hayat Dergisi’ni, arşivini ve Ses dergisinin marka ve yayın haklarını, 27 Aralık’ta arttırma yoluyla satışa çıkaracak. 
     TMSF’den yapılan açıklamada, Neşriyat ve Birikim Gazetecilik Maatbaacılık’ın kamu borçları nedeniyle el konulan, Ses Dergisi’nin marka ve yayın haklarının 40 bin 620 dolara, Hayat Resimli Roman ve Hayat Dergisi’nin marka 
     ve yayın haklarını 63 bin 711 dolara ve Hayat Dergisi arşivinin ise 177 bin 729 dolar muhammen bedelle açık artırımıyla satılacağı belirtildi. TMSF tarafından satışa çıkarılan malların değerlerinin yüzde 75’inden az olmamak sartıyla en çok artırana ihale edileceği belirtilen açıklamada, satışın gerçekleşmemesi halinde ikinci satışın 29 Aralık tarihinde yapılacağı kaydedildi. Ayrıca ihaleye girmek isteyenlerin 5 bin dolar teminat yatırması gerekiyor. Bir çok sanatçının Yeşilçam’a ve sahnelere adım atarak ünlü olmasını sağlayan Ses Dergisi’nde, sanat, sinema, moda ve müzik dünyasından haberler yer alıyordu. Dergi aynı zamanda, Ressam Fikret Mualla’nın çizimler yaptığı, Bedri Rahmi Eyüboğlu’nun düzenli yazılar yazdığı bir dergi olma özelliği taşıyordu. Fikret Mualla hakkında, Ses Dergisi için 1938’de çizdiği desenlerden birinin müstehcen olduğu gerekçesiyle dava açılmıştı ve edebiyata yatkınlığı ile bilinen ressamın Ses’de yayımlanmış "Masal" ve "Üsera Karargahı" adlı iki öyküsü de bulunuyordu. Hayat Dergisi, Life Dergisi’ni örnek alarak haber, aktüalite, magazin konularını işleyen aylık bir dergi olarak 1954 yılında yayın hayatına başlamıştı. Aynı dönemde çıkan bir çok derginin aksine dünyadan ve Türkiye’den olaylarla ilgili haberler yer alan derginin, kısa bir süre sonra temiz baskılı ve seçkin fotoğrafları sayesinde haftalık bir dergi haline geldi. Hayat Dergisi’nin fotoğraf kadrosunda derginin fotoğraf müdürlüğünü yapmış olan Ara Güler’in yanı sıra Ozan Sağdıç, Sami Güner, Şemsi Güner ve Fikret Otyam bulunuyordu. Dünyayı en çok dolaşan kadın fotomuhabiri olarak bilinen Semiha Es, portre ve denizaltı resimleriyle tanınan Mustafa Kapkın, Hüsnü Gürsel, Yıldız Moran, Hüsnü Cantürk, İlhan Arakon, Zeki Faik İzer ve Mühip Fehim gibi başarılı isimler Hayat Dergisi’nin kadrosu içinde bulunuyordu. Menderes’in, "Efk rı umumiye bu olaya hazırdı. Mürettibini aramak gerekmez" dediği ilk duruşmadan izlenimleri Hayat dergisinde yer almıştı ve dergi 6 - 7 Eylül olaylarının mahkemesine sayfalarında en geniş yer veren dergilerden biri olmuştu. Türk dergiciliğinin yapı taşlarını oluşturan, 1954 yılında yayınlanmaya başlayan Hayat Degisi ve 1956 yılında kurulan Ses Dergisi, günümüzde hala bir çok kolleksiyon meraklısının arşivinde yer alıyor. 
     
</TEXT>
</DOC>
