<DOC>
<DOCNO> 407656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sonsiy17.html </URL>
<DATE> 2005/12/29/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Arıcılar genel kurulda tartıştı, Bakan Güler salona giremedi... 
</HEADLINE>
<TEXT>

     Türkiye Arı Yetiştircileri Merkez Birliği'nin 2. Olağan Genel Kurul toplantısı olaylı başladı. 
     Bu arada genel kurula katılmak için gelen Enerji ve Tabii Kaynaklar Bakanı Hilmi Güler, yaşanan kargaşa nedeniyle genel kurulu salonuna girmeden geri döndü. 
     Karayolları Genel Müdürlüğü Konferans Salonu'nda sabah saatlerinde toplanan Türkiye Arı Yetiştircileri Birliği genel kurulunda, önce divan başkanı ve üyeleri seçimi yapıldı. 
     Birlik başkan adayı Mustafa Sarıoğlu ile Birlik Başkanı ve yeni dönem için tekrar adaylığını koyan Bahri Yılmaz taraftarlarından oluşan iki grup, divan için iki ayrı liste oluşturdu. 
     Listelerin oylamaya sunulması üzerine Bahri Yılmaz taraftarlarının oluşturduğu liste toplam 511 delegenin 264 oyunu aldı. Sayımda adaletsizlik olduğunu öne süren diğer Mustafa Sarıoğlu taraftarlarından oluşan grup, sayımın tekrar yapılmasını istedi. 
     Bunun üzerine hükümet komserleri tarafından yapılan ikinci sayımda da Bahri Yılmaz taraftarlarının oluşturduğu listenin oy çoğunluğunu aldığı belirlendi. 
     Salondaki bazı delegeler sayıma tekrar itiraz ederek, divan seçiminin adaletli yapılmadığını savunurken, salonda iki grup arasında tekrar tartışma çıktı. 
     Bunun üzerine iki başkan adayı da kürsüye çıkarak, salondakilerden sakin olmalarını istedi. Tartışmaların devam etmesi üzerine hükümet komiserinin önerisiyle, iki gruptan eşit sayıda üyelerle divan yeniden oluşturuldu. 
     
     ESKİ TARIM BAKANI GÖKALP 

     Tartışmaların ardından kürsüye çıkarak açılış konuşması yapan eski Tarım ve Köyişleri Bakanı Hüsnü Yusuf Gökalp, genel kurul salonuna saat 10.30'da geldiğini ve divan seçimi sırasında yaşanan olayları gördüğünü belirterek, ''iyiki böyle seçtiniz, işte arıcı mücadelesine başlamıştır. Divan seçiminde gösterilen faaliyetler çok güzeldi. Bundan sonra da haksızlıkları yemeyin, her haksızlığın karşısına çıkın'' dedi. 
     Türkiye Arı Yetiştiricileri Merkez Birliği Başkanı Bahri Yılmaz ise güçlü olmanın yolunun bir olmaktan geçtiğini ifade ederek, arıcıların haklarını korumak için hep beraber çalışmak gerektiğini söyledi. 
     Türkiye Arı Yetiştiricileri Merkez Birliği'nin 20 bine yakın üyesinin bulunduğunu ve Türkiye'da üretilen balın yaklaşık yüzde 80'inini 54 bin ton birlik üyelerinin ürettiğini anlatan Yılmaz, ''gönül rahatlığıyla bal alın, çünkü bizim arıcımız işini düzgün yapıyor'' dedi. 
     
</TEXT>
</DOC>
