<DOC>
<DOCNO> 403162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sontur17.html </URL>
<DATE> 2005/12/13/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Alkollü Rus kadınlar polisi uğraştırdı 
</HEADLINE>
<TEXT>

     Metehan ÖZTANIR DHA 

      ANTALYA'nın Alanya İlçesi'nde, polisin sabaha karşı evraklarını sormak için durdurduğu otomobildeki alkollü 2 Rus kadın, görevlileri 2 saat uğraştırdı. Rus kadınlar dışarı çıkmayı reddedince, otomobil çekiciyle otoparka çekildi. Camları kapatıp kapıları kilitleyen kadınlar, müziği de sonuna kadar açtı. Kadınları yine otomobilden çıkmaya ikna edemeyen polis, otoparka çağrılan bir avukatın nezaretinde otomobilin kapılarını çilingire açtırdı. Gözaltına alınan kadınlar, alkol muayenesi yapılıp ifadeleri alındıktan sonra serbest bırakıldı. Otomobili kullanan Tatiana Shikina hakkında, alkollü araç kullanmak’ suçundan dava açıldı ve ehliyetine 6 ay süreyle el konuldu. 
     Bu sabaha karşı 02.00 sıralarında Alanya'nın en işlek yerlerinden Atatürk Caddesi'nde trafik kontrolü yapan trafik polisleri, T930YA 97 yabancı plakalı Toyota marka otomobili durdurdu. Polis, araçta bulunan 47 yaşındaki Tatiana Shikina ve 45 yaşındaki Alla Tomasnova'dan evraklarını istedi. İki kadın, otomobilin kapılarını kilitleyip camlarını kapattı. Sokaktan geçen Rusça bilen bir kişi, kadınlara olayın rutin bir trafik kontrolü olduğunu söyledi. Rus kadınlar, korktuklarını belirterek otomobilden inmeyi reddetti. 
     
     ÇEKİCİNİN ÜSTÜNDE OTOPARKA GİTTİLER 
     Tatiana Shikina ve Alla Tomasnova'yı ikna edemeyen polisler, çekici çağırdı. Otomobil içindeki kadınlarla birlikte çekiciye yüklenerek otoparka götürüldü. Otomobilin etrafına toplanan çok sayıdaki polis, kadınları yine de inmeye ikna edemedi. Kadınlar otomobilin teybinin sesini sonuna kadar açıp müzik dinlemeye ve sürekli korna çalmaya başladı. 
     
     OTOPARKA AVUKAT ÇAĞRILDI 
     2 saat kadınları ikna etmeye çalışan polis, sonunda otoparka bir avukat çağırdı. Avukatın nezaretinde kapıları çilingire açtırılan otomobilden inmemek için direnen Rus kadınlar, kadın polisler tarafından kelepçelendikten sonra polis aracına bindirildi. Kadınlar, Alanya Devlet Hastanesi'ne götürülerek alkol muayenesinden geçirildi. Aşırı derecede alkollü’ oldukları belirlenen kadınların Terminal Polis Merkezi'nde ifadeleri alındı. Alanya'nın Mahmutlar Beldesi'nde ikamet ettikleri saptanan iki Rus kadın, nöbetçi savcıya ifade verdi. Serbest bırakılan Rus kadınlardan otomobili kullanan Tatiana Shikina hakkında alkollü araç kullanmak’tan dava açıldı ve ehliyetine 6 ay süreyle el konuldu. 
     
</TEXT>
</DOC>
