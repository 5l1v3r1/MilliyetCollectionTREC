<DOC>
<DOCNO> 405821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sonyas14.html </URL>
<DATE> 2005/12/22/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
HIV'li kanı 28 kişiye satmış 
</HEADLINE>
<TEXT>

     Çin'in kuzeydoğusundaki Jilin eyaletinde yasadışı şekilde kan satan bir kişi, 28 kişiye HIV bulaştırdı. 
     China Daily gazetesinin haberinde, Song soyadlı 41 yaşındaki kişinin bir buçuk yıl içinde 17 defa kan sattığı kaydedildi. Dehui şehri yetkilileri, Song'un hastalık bulaştırdığı kişilerden dokuzunun öldüğü açıkladı. 
     Bunların dışında Song'un eşi ve cinsel ilişkiye girdiği bir kişide daha virüs görüldüğü bildirildi. 
     Söz konusu olay Vang soyadlı bir kadında geçen Eylül ayında HIV tespit edilmesinden sonra ortaya çıktı. Yapılan araştırma sonucunda Vang'ın Mart 2003'te Dehui Belediye Hastanesi'nde ameliyat olduğunda virüs kaptığı anlaşıldı. Daha sonra kanın Song'dan alındığı ve Song'un Ocak 2003 ve Haziran 2004 arasında Dehui Kan Merkezi'ne kan sattığı tespit edildi. 
     Kan Merkezi Müdürü Ding Zuofu ve 10 arkadaşı polis tarafından gözaltına alınırken, Dehui Belediyesi Sağlık Dairesi Müdürü dahil sağlık birimlerinden 7 kişi görevden alındı. 
     
</TEXT>
</DOC>
