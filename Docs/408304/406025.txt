<DOC>
<DOCNO> 406025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sonsiy11.html </URL>
<DATE> 2005/12/23/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
CHP'li Öymen AİHM'in Arestis kararı Türkiye'yi mahkum ediyor 
</HEADLINE>
<TEXT>

     CHP Genel Başkan Yardımcısı Onur Öymen, KKTC’deki malı için tazminat isteyen Myra Ksenides Arestis ile ilgili AİHM’in kararının, Türkiye’yi mahkum ettiğini iddia etti. 
     Öymen, TBMM’de düzenlediği basın toplantısında, AİHM’in son zamanlarda aldığı kararlara karşı AK Parti Hükümetinin tutumunun kendilerini bir hayli şaşırttığını ifade ederek, "Leyla Şahin ile Arestis davalarında, Türkiye mahkum edildi. Bunun karşısında, hükümetin sevinç içinde oluğunu görüyoruz" dedi. 
     Arestis’in davasında Avrupa İnsan Hakları Sözleşmesi’nin 8. 
     maddesini ihlal ettiği gerekçesiyle 7 hakimden oluşan alt mahkeme karında 1’e karşın 6 oyla Türkiye’nin mahkum edildiğini kaydeden Öymen, Türkiye’nin bu kararı temyiz hakkı olduğunu, bu davanın bir üst mahkemede görüşülmesinin talep edilebileceğini bildirdi. 
     
     "TÜRKİYE MUHATAP ALINDI" 
     AİHM’deki Arestis davasında Türkiye’nin muhatap alındığına dikkati çeken Öymen, "KKTC, Türkiye’nin yerel düzeydeki alt otoritesi olarak gösteriliyor. Türkiye muhatap alınıp, mahkum ediliyor. Hükümetin başarıya ihtiyacı var. En olumsuz gelişmeler bile başarı görülüyor" dedi. 
     AİHM’de 1998’de görüşülen Loizidu davasında Türkiye’nin 1 milyon dolar tazminata mahkum edildiğini anımsatan Öymen, Arestis davasının kararında Loizidu davasına atıfta bulunulduğunu bildirdi. 
     Türkiye’nin aleyhinde 1400 müracaatın olduğu, zararların telafi edilmesi için 3 aylık süre verildiğini kaydeden Öymen, "Süre bittikten sonra, zararların karşılanmasına yönelik tedbirlere bakılıp, tazminat konusunda karar verilecek" diye konuştu. 
     Öymen, AİHM’in bu kararına itiraz edilmemesi halinde tazminata ilişkin verilecek kararların da kabul edilmiş sayılacağını vurguladı. 
     
     "KABUL EDİLEBİLİR YANI YOK" 
     Onur Öymen, 1964’te Rum saldırıları sonucu her şeylerini terk eden Kıbrıslı Türklerin, çadırlarda yaşadıklarını, buna tazminat ödenmediğini belirtti. 
     Kıbrıs’taki gelişmelerden Türkiye’nin doğrudan sorumlu tutulduğunu bildiren Öymen, şunları kaydetti 
     "Kararın Türkiye açısından kabul edilebilir yanı yok. KKTC, Türkiye’nin emrinde değildir. Oradaki olaylardan sorumlu değiliz. 
     Orada bağımsız siyasi bir otorite var. Karar, bizim bütün tezlerimize aykırıdır. Türkiye, tek taraflı taviz veriyor. Yapılması gereken, önceki hükümetlerin yaptığını yapmak, aynı çizgide devam etmektir. Bu hükümet fazla direnemedi. Maalesef kararı kabul ederek büyük sıkıntı altına girmiştir." İşin esasının gözden kaçırılmaması gerektiğine dikkati çeken Öymen, "Kararda, Türkiye mahkum edilmiştir, KKTC muhatap alınmamıştır, 1400 kişinin zararının telafisi için 3 ay süre tanınmıştır. Rumların politikası dikkatle izlenirse, Rumlar verilenle yetinmiyor, istediklerinin yüzde 100’ünü almadan tatmin olmuyorlar. 3 ay sonraya bile tahammül edemeyip, hemen tazminat ödenmesini istiyorlar. Türkiye’nin garantörlük hakkının kaldırılmasını istiyorlar" diye konuştu. 
     CHP Genel Başkan Yardımcısı Öymen, konuşmasını şöyle tamamladı 
     "Daha önce tahsis yapılmamış yerlerin hemen verilmesi, Maraş’ın tek taraflı verilmesidir. Nihai bir çözümün parçası olarak, müzakerelere başlamadan elinizdeki en önemli kozu veriyorsunuz. 
     Verilenler karşısında, Türklerden tazminat alan yok. Bunlar tek taraflı tavizlerdir. Savaşı kaybederseniz tek taraflı taviz verirsiniz. Kıbrıs’ta bir savaş mı kaybettik bizim haberimiz yok. 
     AİHM’in kararını temyiz edip üst mahkemeye gidilmesi sağlanmalıdır. KKTC’nin Türkiye’nin işgali altında gösterilmesi bir siyasi yaklaşımdır. Kararın içindeki siyasi vurgulamalar, bizi tedirgin ediyor." 
     
</TEXT>
</DOC>
