<DOC>
<DOCNO> 407853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/spor/yyilmaz.html </URL>
<DATE> 2005/12/30/ </DATE>
<TIME>  </TIME>
<AUTHOR> Nilay YILMAZ  </AUTHOR>
<HEADLINE>
Çözüm için öneri 
</HEADLINE>
<TEXT>



Yarışacağımız diğer takımlar daha iyi yabancılar bulup, daha iyi yerlilerle mücadele ederken, Beşiktaş ikinci sınıf, hatta sıradan oyuncuların toplanma yeri olmuş. Hem de önemli tutarda bir para harcanmasına rağmen. 
Teknik adamların bile üstü kapalı dile getirdiği bu kapasitesi sınırlı futbolcular, giden daha iyilerin yerine bize nasıl gelmiş olabilir Çünkü yönetim olarak da her dönem bir sınıf atlayacağımıza, bütünlemeye kalmış, hatta bir alt sınıfa düşmüşüz. Futbolcu transfer ederken önce iyi bir planlama, sonra genel bir değerlendirme yapmak ve kime ihtiyacımız olduğunu saptayarak hareket etmek yerine, pazarlamacıların çantasından çıkan tek yönlü bazı futbolculara razı olmuşuz, ya da elindekini allayıp pullayıp satmasını çok iyi bilen bu işin piri olmuş bazı kulüp başkanlarına kanmışız. 
Bir örnek verelim. Bir Youla var. Pas vermeyi biliyor mu Bilmiyor. Kafa vurmayı biliyor mu Bilmiyor. Ayak vuruşları ne alemde Zayıf. "Dağlara, taşlara" denir ya işte öyle. Ya teknik O da ne Yok gibi. Hücum pres Ben görmedim. Ama santrfor diye hem de bazen kurtarıcı olarak sahaya sürülüyor. Peki onu bilmiyor, bunu bilmiyor, şunu yapmıyor. Bu futbolcu ne işe yarıyor Topa ayakla ya da kafayla vuramayan bir futbolcunun hem de forvet olarak büyük takımda ne işi var 
Savunanlar şunu söylüyorlar "Ama, rakibin arkasına ve boş sahalara iyi kaçıyor, çok hızlı koşuyor." 
Doğru olabilir. Fakat yalnızca hızlı koşmak, Beşiktaş gibi büyük bir takımın ileri ucunda forma giymek için yeterli ise o zaman daha da iyi koşanları bulup getirelim. Takıma güç katalım. 

Daha hızlısı vardır 
Örneğin Veliefendi'den bir yarış atı. 
Ne rakip, ne de hakemler yetişemezler. Hani bir söz var ya "nal toplatır." İşte öyle. Çimleri kaldıra kaldıra yüz metre içinde rakibe en az otuz metre fark atıp, topla birlikte kaleye girer. Kaleci önünde duramaz. Durursa kaleciye faul olur, gol sayılmaz ama kaleci de soluğu hastanede alır. Bunun için duramaz. 
Ağları da parçalayıp geçmesi muhtemeldir. Bu nedenle gollerden sonra tribünler öyle bir ayağa kalkar. Böylece tribün coşkusu ve bu doğrultuda gelir artar. 
En ağır hava koşullarında, soğukta, sıcakta aynı performansla koşar. Buz, çamur farketmez. Dört ayağı ile topa vurabilir. Hiç hentbol olmaz. Çünkü elleri yoktur. Rakibin kullanacağı serbest vuruşlarda yanlamasına durdu mu tek başına baraj yapmış olur. Hem tek hem de iki gözle görme ve iki ayrı yöne bakabilme yeteneğine sahip olduğu için rakibi çok iyi kontrol eder. Ayrıca kimse faul de yapamaz. Maazallah dolu dizgin gelen böyle bir saf kana çelme takmaya kalkanın bacağı en az iki yerinden kırılıverir, bir daha iflah olmaz. 
Bilemiyorum yönetmeliklere uygun mu Atlar takımda yer alır mı Uygun olsa gerek. 
Bizim bazı futbolcular yalnızca hızlı koşmak gibi sınırlı meziyetlerle sahaya çıkabiliyorsa o neden çıkamasın Çünkü iş koşmaksa, o daha hızlı koşar. 
Hakemlerin de işine gelir. Nasıl mı Çünkü itiraz etmez. Arada bir kişner ama zararsızdır. Rakiple dalaşmaz. Aklı cinliğe ermeyeceği için yalandan yere kendini yere atıp hakemi aldatmaya kalkışmaz. Maçtan sonra röportaj vermez, olumsuz açıklama yapmaz. 
Ayrıca, kulüp için de faydalı. Neden mi Transferi için menajere ayrıca komisyon ödemezsin, hipodromda açık artırmaya katılmak yeterli. İngiliz veya Arap olmasına rağmen bir Türk harasında dünyaya gelmesi nedeniyle yerli futbolcu statüsünde oynayabilir, yabancı kontenjanını işgal etmez. Bu doğrultuda başka posası çıkmış yabancıların transferine olanak verir. 

İngiliz mi, Arap mı 
En büyük özelliği iyi adaptasyondur. Hele İngiliz ise yumuşak başlıdır, soğukkanlıdır. Takıma hemen alışır. Yedek kalsa isyan etmez. İdmanları kaytarmaz, gık demez, çimde kumda çalışır, galop yapar. Masöre gerek yok, kondisyoner de lazım değil. Bir hafta yan gelip yatsa da kalkıp beş yüz kilo yük çeker. Prim, maaş, zam istemez. Bulursa antrenman sahasının yanındaki otları yer, bulamazsa günde 3-5 kilo kuru saman, 2-3 kova suya razı olur. Bulduğu yerde yatar, uyur. Ayakta da uyuyabilir. Kampta oda işgal etmez. 
Bara, diskoya alınmayacağı için gece hayatı da yoktur. Yani disiplinlidir. Dil sorunundan dolayı başka takımların yöneticileri ile gizli transfer görüşmesi yapamaz. Zaten çok sadıktır, kovsan da gitmez. 
Boşa harcanan o paraların bir bölümüyle örneğin bir milyon dolarıyla en az 8-10 tane şecereli safkan alınır ki hem bugün kullanırsın, hem de yaşları ilerleyince damızlığa alır, altyapı oluşturursun. Bunların yavruları üç yaşında gelişmesini tamamlar ve koşmaya başlar. Genç takım, PAF uğraşmazsın. 
İş ırkını seçmeye kalıyor. Soğukkanlı İngiliz mi, sıcakkanlı Arap mı olsun Ben sprinter özelliğinden dolayı İngiliz diyorum ama en iyisi ikisinden de birer tane. Biri oynar, biri kulübede bekler duruma ve ihtiyaca göre değişirler. 
Hani nasıl derler 
"Ayakları düz bassın." 
Feyzan Yüksel 

Haberiniz var mı 

2005-2006 sezonunun ilk yarısında Türkiye'de Fenerbahçe, Galatasaray, Kayseri, Erciyes, Sivas ve Konya dışındaki 12 takım, tam 14 kez teknik adam değişikliğine gitti. Aynı dönemde Premier Lig'de sadece 1 takımın Portsmouth'un teknik adamı değişti. La Liga'da Real Madrid ile Athletic Bilbao, Serie A'da Lecce ile Cagliari 3 kez , Bundesliga'da Schalke 04, Kaiserslautern, Duisburg, Nürnberg, Hannover, Köln, Leverkusen 2 kez değişikliğe gitti. Yunanistan'da ise topu topu 4 takımın, Egaleo, PAOK, Panionios ve Akratitos'un teknik adamlarının görevine son verildi. 

Bu çocuk lisede fizik okumuş olamaz Eğer birileri Ronaldinho'ya adam gibi fizik kurallarını anlatsaydı, bu çocuk sahaya her çıktığında yer çekimini, izafiyeti ve bilumum fen bilimlerini alt üst etmezdi. 
Uğur Meleke 


Hadi bekliyoruz 
Hafta içinde Beşiktaş'ın bu duruma gelmesindeki olayların perde arkasını yazacağım, hepiniz şok olacaksınız. Ama asla Beşiktaş'a zarar vermeyerek. 21 Kasım 2005 - Adnan Menderes Aybaba - Star 

2. hocaları Hulki Bey Amca 
Özellikle de sezon içinde mekik dokur gibi takım değiştirmekten gedikli bazı isimler, bu konuda teknik direktör olarak varlarını yoklarını Fenerbahçe'ye adıyorlar... Bu maçta da örnek Gaziantepspor, kardeşler... Bu sezonda bilmem kaçıncı hocaları da Hüseyin Bey kardeşimiz. Hulki İlgün - Fanatik 

Nasıl yani 
Bir araya gelip, "Bu gidişi bitirelim" diyenler çok yakında Fenerbahçe Başkanı Aziz Yıldırım'ı çok yakından tanıma fırsatını bir kez daha bulacaklardır. Gürcan Bilgiç - Sabah 

Bir araştırın bakalım 
Bu Ailton yoksa casus olarak mı takımın içine sızdı. Sanlı Sarıalioğlu - Vatan 

Hadi canım 
Büyükler, Üç Büyüktü ama, her zaman ve her koşulda 15 rakamı 3'ten daima büyüktür... Ali Sami Alkış - Star 

Beş kişiymişsiniz Abi 
Türk futbolunun özerk olmasında en büyük rolü oynayan üç-dört kişiden bir tanesiyim. Diğerleri Coşkun Özarı, Can Bartu, Sanlı Sarıalioğlu ve Fethi Heper'dir. Turgay Şeren - Akşam 

Evet 
Kimin ne oynamak istediği Daum'un kafasında varsa da, ben böyle bir akıl ve futbol düşüncesine, 'Hadi git oradan' der geçerim. Ardından da şu soruyu Daum'a uzatır, hesap sorarım 'Bu mu senin lider Fenerbahçen Bu mu senin Süper Lig'de rekorları alt-üst edip zirveye oturan Fenerbahçen ' Ziya Şengül - Star 

Söyleyin o zaman 
Yapmamız gereken, disiplinden kopmadan, akıllı ve çabuk pas, ile koordineli hücumdur. Fenerbahçe bunu Türkiye'de yapar gibi görünüyor ama yapamadığını bilmiyor. Gökmen Özdenak - Star 

Özlü söz 20 
Yabancı Damat'a yabancı futbolcu. Ali Sami Alkış - Star 



</TEXT>
</DOC>
