<DOC>
<DOCNO> 403094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sonsiy12.html </URL>
<DATE> 2005/12/13/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Stent takılan Rektör Aşkın, duruşmaya çıkabilecek 
</HEADLINE>
<TEXT>

     Yüzüncü Yıl Üniversitesi YYÜ Tıp Fakültesi Araştırma Hastanesi Kardiyoloji Bölümü Öğretim Üyesi Doç. 
     Dr. Niyazi Güler, YYÜ Rektörü Prof. Dr. Yücel Aşkın’ın stent takıldıktan sonra sağlık durumunun iyi olduğunu, duruşmaya çıkabileceğini söyledi. 
     Güler, Aşkın’a 10 Aralık’ta stent takıldığını hatırlatarak, "Stent takıldıktan ve tedaviye cevap verdikten sonra Aşkın’ın monitöre bağlanmadan mahkemeye çıkarılmasına karar verdik. Ancak monitör ve diğer acil girişimde kullanılacak ekipman, mahkeme kapısında hazır bulunacak" dedi. 
     Aşkın’ın sağlık durumunun iyi, moralinin yüksek olduğunu ifade eden Güler, mahkeme süresince kendisinin ve 1 anestezi uzmanının Aşkın’ın yanında bulunacağını belirtti. 
     Güler, Aşkın’ın mahkeme salonuna ambulansla ya da başka bir şekilde gidip gitmeyeceğine savcılığın karar vereceğini kaydetti. 
     
</TEXT>
</DOC>
