<DOC>
<DOCNO> 405794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sontur31.html </URL>
<DATE> 2005/12/22/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Fırıncılar Federasyonu'nda tartışmalı genel kurul... 
</HEADLINE>
<TEXT>

     Sakarya'da Makas-1 Operasyonu'nda tutuklanan Halil İbrahim Balcı'nın tek genel başkan adayı olarak çıktığı Türkiye Fırıncılar Federasyonu'nun TFF 3. Genel Kurulu'nda, tartışma yaşandı. 
     TFF'nin 3. Genel Kurulu, Esenboğa yolu üzerindeki Büyük Anadolu Oteli'nde 398 delegenin katılımı ile yapıldı. Genel kurula katılan delegelerin, jandarma tarafından tek tek üzerlerinin aranması nedeniyle saat 10.30'da başlayacağı açıklanan toplantı, ancak saat 12.00'ye doğru başlayabildi. Mevcut Genel Başkan Halil İbrahim Balcı, Sakarya Emniyet Müdürlüğü'nün Aralık ayı başında organize suçlara yönelik başlattığı Makas-1 operasyonu kapsamında tutuklandığı için genel kurul toplantısına katılamadı. 
     Divanın oluşturulması, 2001-2005 dönemi faaliyet ve denetim raporlarının okunup ibra edilmesinden sonra yapılan konuşmalar sırasında gerginlik yaşandı. 
     İzmir Fırıncılar Odası Başkanı Nejdet Durmuş konuşmasında, Sakarya'da tutuklu bulunan Halil İbrahim Balcı için ''Allah hiçbir idareciyi bu duruma düşürmesin. Adalete güveniyoruz. İnşallah suçsuzluğunu ispatlar da aramıza döner'' dedi. 
     Federasyonun, belediye halk ekmek fabrikalarının kapatılması konusunda hiçbir başarı sağlayamadığını, ''fırıncıların ekmeği ile oynandığını'' öne süren Durmuş, hipermarketler yasasının çıkarılmamasını eleştirirken de, ''AB'ye uyum için tarlalara tuvalet kurdurulurken, AB'ye uyum için nasıl bir yasa çıkartılamıyor Çünkü arkalarında bankalar, yabancı sermaye var'' diye konuştu. 
     Nejdet Durmuş'un konuşması sırasında delegeler sık sık tepkilerini dile getirirken, Durmuş'tan sonra Ankara Fırıncılar Odası Başkanı Orhan Yaralı konuşmak için kürsüye çıktı. Delegelerin bir bölümü de kürsüye çıkarak Yaralı'nın konuşmasını engellemeye çalıştı. Bu sırada delegeler arasında tartışma ve arbede yaşandı. Kürsüde yaşanan arbede nedeniyle salona giren birkaç jandarma herhangi bir müdahalede bulunmadı. 
     Divanın gayretleri ile delegeler yerlerine oturtuldu ve Orhan Yaralı, delegelerin lehte ve aleyhte tezahüratları arasında konuşma yaptı. Fırınların hızla kapandığını, federasyonun bu konuda etkili olamadığını öne süren Yaralı, 125-150 bin liraya ekmek satılmasını da eleştirdi. 
     Şanlıurfa Fırıncılar Odası Başkanı Süleyman Yaşar Kulcu da, belediye ekmek fabrikalarının faaliyetlerini eleştirerek, ''hükümete, bu fabrikaların kapatılması için 120 gün süre verilmesini, aksi durumda fırınların ekmek üretimini durdurmasını'' teklif etti. 
     Konuşmalardan sonra, Kütahya Fırıncılar Odası, sektöre katkılarından dolayı TFF Genel Başkanı Halil İbrahim Balcı ile Genel Başkan Yardımcısı Vedat Honca'ya plaket verdi. Balcı'nın plaketini, kardeşi Ergun Balcı aldı. Bu arada, genel kurul salonunda Halil İbrahim Balcı'nın dev boyutlarda posterlerinin asılı olduğu gözlenirken, Balcı'nın çeşitli fotoğraflarının yer aldığı bir slayt gösterisi de salona kurulan panodan yansıtıldı. 
     Seçim aşamasına geçildiğinde, Ankara Fırıncılar Odası Başkanı Orhan Yaralı, kürsüye gelerek, ''divanın taraflı olduğunu, delegelerin de duygusal davrandığını'' öne sürerek genel başkan adaylığından çekildiğini açıkladı. Yaralı ile birlikte İzmir Fırıncılar Odası Başkanı Nejdet Durmuş'un da aralarında bulunduğu bir grup delege, seçimleri protesto ederek salondan ayrıldı. 
     Mevcut Başkan Halil İbrahim Balcı başkanlığındaki tek liste ile seçime geçildi. 
     Balcı'nın, isnat edilen suçlardan dolayı 2 yıldan fazla hapse mahkum olması halinde, başkanlığının geçersiz sayılacağı ve federasyonun 3 ay içinde yeniden genel kurula gideceği belirtildi. 
     Sakarya'da Aralık ayı başında başlatılan Makas-1 operasyonunda, aralarında TFF Genel Başkanı Halil İbrahim Balcı ile Sakarya Emlakçılar Odası Başkanı Keramettin Uçak'ın da bulunduğu 10 kişi tutuklanmıştı. 
     Sakarya Emniyet Müdürü Mustafa Aydın, Makas-1 adı verilen operasyonda tutuklanan ve aralarında iki oda başkanının da bulunduğu 10 zanlının, silahlı çete oluşturma, tehdit, haraç isteme ve yıldırma gibi olaylara karıştıklarının belirlendiğini söylemişti. 
     
</TEXT>
</DOC>
