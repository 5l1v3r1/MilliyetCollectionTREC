<DOC>
<DOCNO> 400205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/yazar/cemal.html </URL>
<DATE> 2005/12/03/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Alt, üst kimlik üç 
</HEADLINE>
<TEXT>


Alt kimlik, üst kimlik, ulusal kimlik konusu yalnız bizde güncel değil. Fransa'daki son toplumsal patlamadan ve İngiltere'yi vuran terör eylemlerinden beri Avrupa'da da tartışılıyor. Amerika'da farklı değil, orada da eritme potası sorgulanıyor. 
Fransa'da, İngiltere'de, Hollanda'da hep aynı soru gündemde 
Nasıl bir sosyal model .. 
Bütün bu ülkelerde uzun yıllardır geçerli kimlik modelleri masaya yatırılmış sorgulanıyor. Genelde herkes kendi modelini beğenmekle birlikte bazı ince ayar düzeltmeler yapılması gereğinde de birleşiyorlar. 
Nedeni sır değil. 
Herkes farklılıkları, farklı kimlikleri aynı ulus ve devlet çatısı altında barış içinde nasıl yaşatırız sorusunun karşılığını arıyor. 
Fransa'da 1789 İhtilali'nden beri eşitlik, özgürlük, kardeşlik denmiş, Fransız vatandaşı olan herkesin etnik kimliğine, inancına bakılmaksızın eşit bireyler olduğu vurgulanmış... 
Ama son patlama ve Paris yangını bu soylu ilkelerin bazı açılardan k ğıt üstünde kaldığını ortaya koydu. Hıristiyan Fransızlarla Müslüman Fransızlar arasında özellikle ekonomik bakımdan var olan uçurum ve Müslüman göçmenlerdeki dışlanmışlık duygusu modelin sorgulanmasına yol açtı. 
Kimine göre, Fransız modeli artık iflas etmişti. Kimine göre de en azından 'ince ayar'a tabi tutulması gerekiyordu. 
Öte yandan, İngiltere ve Hollanda'da geçerli olan ve Fransız örneğine göre daha liberal olan model de eleştirilerden payını almaya başladı. 
Çünkü bu ülkelerde bireysel haklardan çok, kolektif haklara ağırlık tanıyordu kimlik modeli. Bu çok kültürlülük modelinin sakıncalı yanı olarak gettolaşma gösteriliyordu. Müslümanların ana toplumla bütünleşmeyi reddetmesi, kendi başlarına yaşamaları, radikal İslamcı sızmaları kolaylaştırdığı savunuluyordu. 
Bu nedenle İngiltere ve Hollanda'da, bir yandan Müslüman toplumun entegrasyonunun yeniden düşünülmesi, öte yandan ekonomik eşitsizliklerin törpülenmesi gündeme getiriliyordu. 
Bu arada Fransız modelindeki aşırı asimilasyoncu özelliklerin de tırpanlanması isteniyordu. 
Fransız, İngiliz modelleri sorgulanırken, Amerika'da geçerli eritme potası da melting pot gündeme getiriliyordu. Bu Amerikan modelinin olumlu olumsuz yanları tartışılırken, ekonomik refah konusunun farklılıkların aynı çatı altında barış içinde yaşamaları açısından önemine dikkat çekiliyordu. 
Öte yandan İspanya da Avrupa'da tartışma konusu haline gelmiş durumda. Katalonya yerel parlamentosunun almış olduğu son bir karar büyük görüş ayrılıkları yarattı. Kimine göre, eğer İspanya Ulusal Meclisi Cortes bu kararı onaylarsa, Katalonya İspanya'dan bağımsızlığını ilan etmiş olacak. 
Bu düşüncede olan bir siyaset bilimcisi, yazısına başlık olarak "İspanya'nın ölümü"nü seçmiş. Sosyalist Başbakan Zapatero ise pek böyle düşünmüyor. 
Kısacası 
İspanyol modeli de sorgulanıyor. 
Bu yazıyı neden mi yazıyorum 
Tek nedeni var 
Avrupa'da da modeller tartışılıyor. 
Ama bizden farklı bir üslupla. Bizdeki gibi kimse kimseyi vatana ihanet ile suçlamıyor. Uygar insanlar olarak herkes kendi düşüncesini yazıyor. Farklı düşündüğü için karşısındakini ipe çekmek istemiyor, vatanı kurtarmak için... 
İnşallah bize böylesi nasip olur. 

Bu yazıyı yazarken dört makaleden yararlandım. Birincisi Francis Fukuyama, Jihad Comes Home, The Wall Street Journal, 2 Kasım 05. İkincisi Eduardo Nolla, The Death of Spain, The Wall Street Journal, 24 Kasım 05. Üçüncüsü Philip Stephens, A Way To Win Young Muslim Minds, Financial Times, 15 Kasım 05. Dördüncüsü Neşe Düzel röportajı, Bilgi Üniversitesi Siyaset Bilimi Doçenti Ayhan Kaya, Radikal, 14 Kasım 05. 



</TEXT>
</DOC>
