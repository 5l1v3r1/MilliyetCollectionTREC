<DOC>
<DOCNO> 407950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/soneko28.html </URL>
<DATE> 2005/12/30/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Jeotermal kaynaklar özel sektöre açılıyor... 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, jeotermal kaynakları özel sektöre açmak için harekete geçtiklerini vurgularken, ''14 saha, 52 kuyuyu içeren 21 projeyi ihale ediyoruz'' dedi. 
     Güler, Rusya ile Ukrayna arasında doğalgaz fiyatlandırması ve naklinde yaşanan kriz konusunda da, ''bunun Türkiye'ye olumsuz bir etkisinin olmaması için gerekli tedbirleri alıyoruz'' ifadesini kullandı. 
     Bakan Güler, ''Türkiye Jeotermal Kaynakları Envanteri'' çalışması ile 21 adet jeotermal projenin özel sektöre açılması çalışmalarıyla ilgili basın toplantısı düzenledi. 
     Güler öncelikle, Atatürk tarafından 1935 yılında kurulan Maden Tetkik Arama MTA Genel Müdürlüğü'nün, uzun çalışmalar sonucu Türkiye'nin jeotermal kaynaklarının envanterini çıkardığını ve konuyla ilgili bir de jeotermal haritanın hazırladığını söyledi. 
     ''Türkiye'nin altında büyük bir soba var, büyük bir enerji kaynağı var. Bu soba daha önce bilinmiyordu, MTA'nın gayretleriyle bunu gün ışığına çıkarmış olacağız'' diyen Bakan Güler, jeotermal kaynakların bir kısmının bilindiğini, bilinmeyen kısmının ise MTA'nın çalışmalarıyla tespit edilmeye devam ettiğini kaydetti. 
     
     900 MİLYON DOLARLIK YATIRIM, 5 BİN KİŞİYE İŞ 
     MTA'nın çalışmaları sonucunda elektrik üretimine de uygun 14 saha ve 52 kuyuyu içeren 21 projenin oluşturulduğunu belirten Güler, 19 ilde bulunan bu projeleri her birini özel sektöre açmak üzere detaylandırdıklarını ifade etti. 
     Söz konusu projelerin açık artırma ile ihale edileceğini bildiren Güler, büyük bir olasılıkla ihalenin ''kiralama'' ihalesi olacağını söyledi. 
     Güler, Afyon, Ankara, Aydın, Balıkesir, Bolu, Çanakkale, Denizli, Eskişehir, İzmir, Kayseri, Kırşehir, Kütahya, Manisa, Nevşehir, Sivas, Van, Erzurum, Siirt, Karabük illerinde bulunan 52 adet jeotermal kuyunun özel sektöre açılmasıyla, bu sahalardan 70 megavat elektrik, 50 bin konut ısıtılması, 1.500 dönüm sera ısıtılması, 20 adet termal turizm tesisinin ekonomiye kazandırılması, 900 milyon dolarlık yatırım ve 5 bin kişiye istihdam sağlanmasının mümkün olduğunu bildirdi. 
     
     ENERJİDE DIŞA BAĞIMLILIK AZALACAK 
     Jeotermalin enerjiden, tarıma, turizme ve sağlığa kadar pekçok alanda kullanıldığına işaret eden Güler, jeotermal kaynakların kullanılmasıyla yerli ve yenilebilir kaynakların daha çok değerlendirilmeye başlanacağını, kaynak çeşitliliğinin yaratılacağını ve dışa bağımlılığın azalabileceğini söyledi. 
     ''Jeotermal enerjiyi kaynak çeşitliliği açısından doğalgaza alternatif hale getiriyoruz'' diyen Güler, jeotermal enerjinin havaya karbondioksit emisyonuna neden olmayan temiz bir yakıt olduğuna da dikkat çekti. 
     Bakan Güler, Türkiye'nin jeotermal enerji bakımından Avrupa'da 1'inci, dünyada 7'inci olduğunu belirten Güler, MTA'ın çalışmalarıyla jeotermal enerjinin şu ana kadar yüzde 10'unun 31 bin 500 megavat kullanıma hazır hale getirildiğini, 2006'daki hedefin buna 7 bin 500 mw daha eklemek olduğunu söyledi. 
     Jeotermal enerjide ortaya çıkan sıcak suyun, kullanıldıktan sonra tekrar yeraltına gönderileceğini belirten Güler, ''böylece yeraltındaki sobada tekrar ısıtılıp devir daim yaptırabileceğiz'' dedi. 
     
     BASINDAN DESTEK İSTEĞİ 
     Bu arada yerli ve yenilebilir enerji olması açısından jeotermal kaynakların büyük önem taşıdığını vurgulayan Güler, bu konunun kamuoyuna daha iyi anlatılması için basından destek istedi. 
     Enerji Bakanı, ''giderek magazinleşen dünyada, bu olay gazetelerin iç sayfalarında küçücük haberlerle bunu geçiştirmeyin. Bunu sizden kendim için istemiyorum, bu projelerde büyük emekler var. Emeğe saygı olarak sizden bunu istirham ediyorum'' dedi. 
     
     RUSYA İLE UKRAYNA ARASINDAKİ DOĞALGAZ KRİZİ 
     Konuşmasının ardından basın mensuplarının sorularını yanıtlayan Enerji ve Tabii Kaynaklar Bakanı Güler, Rusya ile Ukrayna arasında doğalgaz fiyatlandırması ve nakli konusunda yaşanan krizinin Türkiye'ye olası etkisine yönelik soru üzerine, bunun Türkiye açısından problem olmayacağını, olmaması için gereken tedbirleri aldıklarını söyledi. 
     Bakan Güler, bir başka soruya karşılık yerli kaynaklara büyük önem verdiklerini yineleyerek, şunları söyledi 
     ''Adeta trafik polisi olarak olaya bakacak olursak, yani enerji trafiği yönlendiren biri olarak bakacak olursak, yerli kaynaklara birinci öncelik veriyoruz, yani cankurtaran gibi olaya bakıyoruz. Ondan sonra itfaiye gelecek ondan sonra diğer arabalar. Yani biz jeotermal başta olmak üzere rüzgar, güneş, hidrolik, termik santraller olmak üzere bunlara öncelik veriyoruz. diğerlerine biraz kenara alacak şekilde yaklaşımımız var. Ama bu yatırımı özel sektör yapacağı için bundan sonra tabi yaklaşım ve tercih onlara ait tabi biz yerli kaynakların öne çıkmasını arzu ediyoruz.'' Jeotermal ihalelerinde sürecin nasıl işleyeceğine yönelik soru üzerine de Bakan Güler, jeortermal yasasının çıkmak üzere olduğunu hatırlatırken, tıpkı kömür sahalarında yaptıkları gibi elektrik üretmek üzere jeotermal projelerinin ihalelerini yapacaklarını, bu kapsamda şartnamenin hazırlandığını söyledi. 
     Jeotermal kaynaklarının doğalgaza bağımlılığı azaltarak, fiyatları aşağıya çekip çekmeyeceğinin sorulması üzerine Bakan Güler, ''konutta doğalgaz fiyatını aşağı çekmekten ziyade, en azından fiyat artışını kontrol altına alır demek daha uygun olur. Bu da yatırımcının buna ilgi göstermesiyle mümkün olacak'' dedi. 
     
</TEXT>
</DOC>
