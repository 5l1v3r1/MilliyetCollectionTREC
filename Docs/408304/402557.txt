<DOC>
<DOCNO> 402557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/son/sontur13.html </URL>
<DATE> 2005/12/11/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Öğretmen maaşlarının yüzde 22.5'i gıdaya gidiyor... 
</HEADLINE>
<TEXT>

     Türk Eğitim-Sen, Türkiye ile OECD ülkeleri arasındaki ücret dengesizliğini ortaya koyan bir araştırma yaptı. Araştırma sonucunda, Türkiye’de eğitim çalışanlarının maaşlarının düşük, buna karşın gıda ürünlerine ayırmak zorunda bulundukları oranın yüksek olduğu ortaya çıktı. 
     Türk Eğitim-Sen tarafından yapılan araştırmaya göre, Türkiye’de yıllık 5 bin 324 euro olan yeni göreve başlayan öğretmenin maaşı, Lüksemburg’da 37 bin 923 euro, Almanya’da 32 bin 413 euro ve İsviçre’de 31 bin 843 euro düzeyinde bulunuyor. Yeni göreve başlayan öğretmen maaşı İngiltere’de 24 bin 264, Danimarka’da 27 bin 936, Belçika’da 21 bin 784, Portekiz’de 17 bin 90, İskoçya’da 23 bin 88, Fransa’da 19 bin 596, Hollanda’da 25 bin 504, Norveç’de 25 bin 206 ve Yunanistan’da 19 bin 499 euro düzeyinde bulunuyor. 
     Türkiye’de yıllık 6 bin 616 euro düzeyinde bulunan 15 yıllık bir öğretmenin maaşı ise Lüksemburg’da 52 bin 224, İsviçre’de 42 bin 350 ve Almanya’da 39 bin 204 euro düzeyinde seyrediyar. Buna göre, Türkiye’de gıda harcamaları tutarı yeni göreve başlayan bir öğretmenin maaşının yüzde 22.5’ine, 15 yıllık bir öğretmenin maaşının ise yüzde 18.1’ine denk geliyor. Araştırmaya göre, Almanya’da göreve yeni başlayan bir öğretmen, maaşının yüzde 6.7’sini, 15 yıllık bir öğretmen ise ayda yüzde 5.5’ini gıda ürünlerine ayırıyor. İngiltere’de bu oran sırasıyla yüzde 9.3 ve yüzde 6.4, Hollanda’da yüzde 8 ve yüzde 6.1, Lüksemburg’ta yüzde 6.1 ve yüzde 4.4, İsviçre’de yüzde 7.6 ve yüzde 5.7, Danimarka’da yüzde 7.3 ve yüzde 6.2, Portekiz’de yüzde ve 10.5 ve yüzde 6.2, Yunanistan’da yüzde 9.1 ve yüzde 7.5, Belçika’da yüzde 9.7 ve yüzde 7 olarak hesaplandı. 
     Araştırmada, Türkiye’de yıllık 4 bin 187 euro düzeyinde bulunan en düşük derecedeki bir memurun gıda harcamaları tutarının maaşının yüzde 28.7’sine denk geldiği belirlendi. En düşük derecedeki bir memurun Finlandiya’da maaşının yüzde 12.4’ünü, Fransa’da yüzde 14.8’ini, Lüksemburg’ta yüzde 7.6’sını, Hollanda’da yüzde 9.9’unu, İsveç’te yüzde 11.2’sini gıda ürünlerine ayırması gerekiyor. 
     
     "MAAŞ DÜŞÜK, GIDA HARCAMASI YÜKSEK" 
     Türk Eğitim-Sen Genel Başkanı Şuayip Özcan da yaptığı açıklamada, Türkiye’de eğitim çalışanlarının maaşlarının düşük, buna karşın gıda ürünlerine ayırmak zorunda bulundukları oranın yüksek olduğunu savundu. Özcan, araştırmanın sonuçlarının, Milli Eğitim Bakanı Hüseyin Çelik’in sözleriyle "taban tabana zıt" olduğunu savunarak, "Türkiye’de eğitim çalışanları gerek ekonomik hakları, gerekse çalışma koşulları açısından AB üyesi ülkelerin oldukça gerisindedir. Bu noktada aslolan, sorunları görmezden gelmek yerine, çalışanların seslerine kulak kabartarak, çalışmalarının karşılığını verebilmektir" dedi. 

ANKA 
     
</TEXT>
</DOC>
