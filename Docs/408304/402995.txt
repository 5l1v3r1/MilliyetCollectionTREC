<DOC>
<DOCNO> 402995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sondun13.html </URL>
<DATE> 2005/12/13/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Bush, savaşta kaç Iraklı'nın öldüğünü açıkladı... 
</HEADLINE>
<TEXT>

     ABD Başkanı George Bush, Irak Savaşı’nın başladığı Mart 2003’den bu yana, yaklaşık 30 bin Iraklı sivilin hayatını kaybettiğini duyurdu. 
     Philadelphia’da, ABD’nin Irak stratejisi hakkında konuşan Bush, "Müdahalenin başlamasından sonra ve takip eden şiddet olaylarında yaklaşık 30 bin Iraklının öldüğünü söyleyebilirim" dedi. 
     Başkan Bush, işgalin başladığı günden bugüne kadar, 2 bin 140 ABD askerinin de öldüğünü söyledi. 
     ABD Başkanı, 3 gün sonra ülkede seçimlerin yapılacağına dikkati çekerek, 2005 yılının Irak tarihi için "bir dönüm noktası" olduğunu, "Demokrasi hakkında hiçbir deneyimi olmayan bir ülke için çok önemli bir dönüşüm olacak" sözleriyle ifade etti. 
     George Bush, Iraklı yöneticilere seslenerek, Sünni liderleri de seçim sürecine katılmaları için teşvik etmeleri telkininde bulundu. 
     Bush, seçimleri kastederek, "Zafer kazanıldığında, birliklerimiz ülkelerine kazanmış olmanın onuruyla dönecekler" dedi. 
     
     'İŞKENCE KABUL EDİLEMEZ' 
     ABD Başkanı, Irak hapishanelerindeki işkencenin "kabul edilemez" olduğunu ve işkence yapanların "bunun hesabını vermeleri gerektiğini" belirtti. 
     Bush, "Bugün bazıları, adaleti kendi kendilerine tecelli ettirmek istiyor. Genellikle Sünni mahkumların tutulduğu cezaevlerinde bazı mahkumlara dayak atıldığı ve işkence yapıldığı belirlendi. Bu kabul edilemez. Bunu yapanlar hesabını verecektir" diye konuştu. 
     George Bush, bütün Irak vatandaşlarını koruyacak bağımsız bir yargı sistemini inşa etmek yolunda Iraklılara yardıma devam edeceklerini de söyledi. 
     
     'İRAN, IRAK’IN DEMOKRATİK SÜRECİNİN ALTINI OYUYOR' 
     Başkan Bush, İran’ı komşusu Irak’ın demokratik sürecinin "altını oymakla" suçladı. 
     "İran, Irak’ta demokrasinin başarılı olmasını istemiyor, çünkü özgür ve bağımsız bir Irak, İran’ın baskıcı teokrasisinin meşruiyetini tehdit ediyor" ifadesini kullanan Bush, Iraklıların büyük bir çoğunluğunun, İran usulü bir teokrasi rejiminde yaşamak istemediğini sözlerine ekledi. 
     
</TEXT>
</DOC>
