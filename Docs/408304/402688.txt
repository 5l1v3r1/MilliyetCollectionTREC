<DOC>
<DOCNO> 402688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sondun31.html </URL>
<DATE> 2005/12/12/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Schröder'e sert eleştiriler 
</HEADLINE>
<TEXT>

     Eski Almanya Başbakanı Gerhard Schröder'in Baltık Denizi yoluyla Rusya'dan Avrupa'ya uzanacak doğal gaz boru hattını inşa edecek konsorsiyumda görev yapma kararı, bazı Alman politikacılar tarafından sert şekilde eleştirildi. 
     Hıristiyan Demokrat Birlik Partisi'nden CDU Federal Meclis Başkanı Norbert Lammert, RBB-Inforadio'ya yaptığı açıklamada, ''bir başbakanın, siyasi çabalarından dolayı ekonomik kişisel menfaatler edindiği intibasını yaratacak şekilde hareket etmesini düşünemediğini'' söyledi. 
     Yine de bu tür kişisel menfaatlerin önlenmesi için yeni bir yasa çıkarılmasına ya da düzenlemeye gidilmesine karşı olduğunu ifade eden Lammert, bunun ülkedeki siyasi kültürün gelişimine katkı sağlamayacağını kaydetti. 
     Aşağı Saksonya Eyaleti Başbakanı Christian Wulff da CDU , Bild gazetesine yaptığı açıklamada, Schröder'in, bu tutumuyla Almanya'nın imajına büyük zarar verdiğini savunarak, siyasi kararlarından kişisel ekonomik menfaat çıkarttığı şeklinde bir intiba yaratılmaması için Schröder'in konsorsiyumda görev yapma kararından vazgeçmesi gerektiğini söyledi. Wulff, Schröder'in bu görevi kabul etmesi durumunda da, kendi hükümeti döneminde sıkılaştırılan kurallar nedeniyle, ne kadar para alacağını açıklaması gerektiğini kaydetti. 
     Schröder'in üyesi olduğu Sosyal Demokrat Parti'nin SPD Federal Meclis Grubu Başkan Yardımcsı Stephan Hilsberg de, Schröder'i, zamanında vermiş olduğu siyasi kararlardan menfaat sağlamakla eleştirmişti. 
     
</TEXT>
</DOC>
