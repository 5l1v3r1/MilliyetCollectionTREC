<DOC>
<DOCNO> 404503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/son/sondun25.html </URL>
<DATE> 2005/01/01/ </DATE>
<TIME> 23.01 </TIME>
<AUTHOR>  </AUTHOR>
<HEADLINE>
Filistinli lider Abbas, militanları İsrail'den koruyacak 
</HEADLINE>
<TEXT>

     Filistinli lider Mahmud Abbas, Filistinli militanları İsrail'den korumak istediğini söyledi. 
     Associated Press AP ajansına konuşan Abbas, son zamanlarda silahlı militanlarla halkın önüne çıkmasını savundu ve yakın zamanda militanları silahsızlandırma gibi bir planı olmadığını belirtti. 
     Abbas, ''Onları gördüğümüzde, onlarla karşılaştığımızda ve bizi karşıladıklarında, onlara borçluyuz. Bu borç onları cinayetten korumak, öldürmekten korumaktır ve onların konu olduğu bütün bu şeyler İsraillilerin düşündüğüdür'' dedi. 
     Filistin liderliğinin halkını koruma sorumluluğu olduğunu kaydeden Abbas, İsrail'in barış görüşmelerinin yeniden başlamasına koşul olarak öne sürdüğü militanların silahsızlandırılması konusuna değinmemekle birlikte, silahlı militanların, barış ve güvenlik içinde olmalarına olanak sağlanması halinde, toplum içinde yaşamaya hazır olduklarını kaydetti. Abbas, ''Burada ya da orada aranıyor olmak, kimsenin kabul edebileceği bir şey değildir'' dedi. 
     Abbas, İsrail'in Filistinlilerin görüşünü dikkate almadan Gazze Şeridi'nden tekyanlı çekilme planını eleştirdi ve barış görüşmelerinin başlamasını istedi. Abbas, ''Bir Filistinli ortak vardır. Müzakere hakkını uygulayacak ve halkı adına konuşacak bir Filistinli ortak her zaman olacaktır'' dedi. 
     Filistin Kurtuluş Örgütü FKÖ lideri Mahmud Abbas, İsrail-Filistin çatışmasına, İsrail'in Batı Şeria, Gazze Şeridi ve Doğu Kudüs'te denetimine son verme ve yüzbinlerce Filistinli mültecinin durumu dahil, topyekun bir çözüm bulunmasını istedi. Abbas, ''Nihai bir anlaşmaya varmak için bütün bu konuları masaya getirmeliyiz'' dedi. 
     Abbas, 9 Ocak'ta yapılacak Filistin devlet başkanlığı seçiminin favori adayı olarak gösteriliyor. 
     
     ''FİLİSTİN TOPRAKLARINDA SİLAH KULLANIMINDAKİ KAOS SON BULMALI'' 

     Filistin Kurtuluş Örgütü FKÖ lideri Mahmud Abbas, Filistin topraklarında ''silah kullanımındaki kaosun'' sona ermesi gerektiğini söyledi. 
     Fransız Haber Ajansı'na AFP konuşan Abbas, İntifada hareketinin ve Filistinli grupların silahsızlandırılmasına ilişkin bir soru üzerine, ''Filistin halkının güvenliği için silah kullanımındaki kaosun sona ermesini istiyoruz'' dedi. 
     FKÖ lideri, ''kaosun sona ermesinin tek yetki, tek yasa ve tek yasal silah ile çoktaraflılık anlamına geldiğini'' söyledi. Abbas, ''Filistinliler arasında mücadele istemiyoruz. Diyalogla her şey çözülebilir'' diye konuştu. 
     Güvenlik servislerinin yeniden yapılanması sürecinin yakında tamamlanacağını bildiren Abbas, bu reformun ''yakında tamamlanacağını'' bildirdi. 
     
</TEXT>
</DOC>
