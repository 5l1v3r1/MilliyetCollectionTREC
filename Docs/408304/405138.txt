<DOC>
<DOCNO> 405138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sontur23.html </URL>
<DATE> 2005/12/20/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Polisten rüşvet isteyince... 
</HEADLINE>
<TEXT>

     Konya’da polis memurundan rüşvet istediği ve önceden seri numarası alınan parayı kabul ettiği öne sürülen Tapu Müdürlüğü’nde görevli memur, gözaltına alındı. 
     AA muhabirinin aldığı bilgiye göre, polis memuru İ.H.Y. 32 bir bankadan çekeceği konut kredisi için gereken ipotek işlemlerini yaptırmak üzere Tapu Kadastro Bölge Müdürlüğü Selçuklu 2 Tapu Sicil Müdürlüğü’ne geldi. 
     İddiaya göre, burada görevli veri hazırlama memuru H.İ. 41 , kredi çekmek için ipotek işlemlerini aynı gün içinde tamamlamak isteyen İ.H.Y’ye, 100 YTL vermesi durumunda bunun mümkün olabileceğini, aksi takdirde işinin ertesi güne kalacağını söyledi. 
     Polis olduğunu belirten İ.H.Y’nin müdürlük binasının girişinde başvuruların aynı gün içinde sonuçlandırıldığına ilişkin duyuru bulunduğunu belirtmesine rağmen H.İ’nin tavrı değişmedi. Bu duruma tepki gösteren polis memuru İ.H.Y, savcılığa giderek şikayetçi oldu. 
     Savcılığın talimatı üzerine harekete geçen Asayiş Şube Müdürlüğü ekipleri, gizli kamerayla tespit yapmak için izin aldı. 
     Beraberinde cinayet büro amirliği ekibiyle Tapu Sicil Müdürlüğü’ne, giden İ.H.Y. seri numaraları daha önceden alınmış iki adet 50 YTL’yi H.İ’ye verdi. Parayı aldıktan sonra arşiv odasına giden H.İ’nin yapılan üst aramasında üzerinden seri numaraları alınan para çıkmadı. 
     H.İ, polis memuru İ.H.Y’ye başka bir yüz YTL vererek şikayetinden vazgeçmesini istedi. Odada arama yapılacağının söylenmesi üzerine H.İ, seri numaraları alınan iki adet 50 YTL’yi sakladığı dolaptaki dosyaların arasından çıkararak verdi. 
     H.İ’nin, rüşvet aldığı iddiasıyla gözaltına alındığı, soruşturmanın sürdüğü bildirildi. 
     
</TEXT>
</DOC>
