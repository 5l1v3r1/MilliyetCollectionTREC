<DOC>
<DOCNO> 406332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/son/sonyas07.html </URL>
<DATE> 2005/12/24/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
2005'in tuhaf olayları... 
</HEADLINE>
<TEXT>

     2005 yılı siyasi, ekonomik ve toplumsal gelişmeleri, savaşları, doğal felaketlerinin yanı sıra tuhaf olaylarıyla da hatırlanacak. Tuhaf olayların bir seçkisi şöyle 
     
     HAMİLE OLDUĞUNU ANLAMADAN 7 AY BASKETBOL OYNADI 
     23 yaşında bir Brezilyalı kadın basketbolcu, hamile kaldığını anlamadan 7 ay boyunca takımıyla turnuvalara katıldı. 
     Silvia Cristina Gustavo Rocha isimli genç sporcu, hamile olduğunu, 7 aylık prematüre bebeğini dünyaya getirmeden sadece 3 gün önce, karnında bir ağrı hissedince göründüğü doktordan öğrendi. 
     Bebeğine Louis Ferdinand adını koyan genç anne, duygularını, ''Hamile kaldığımı hiç düşünmemiştim. Sadece biraz kilo aldığımı düşünüyordum'' diye dile getirdi. 
     
     CİNSELLİK HIRSIZI 
     Gabon'un iktisadi başkenti Port-Gentil'de iki kişi, yanlarından geçerek kendilerine hafifçe dokunan ve ellerini sıkan esrarengiz bir adamın, cinsel güçlerini çaldığını söylediler. 
     Yann isimli 21 yaşındaki ''kurban'', ''Bir adam bana hafifçe dokunarak geçti. O anda vücuduma daha önce hiç hissetmediğim bir negatif enerji yayıldı. Cinsel organım küçüldü. Bir bebeğin cinsel organı gibi oldu'' dedi. 
     Jean-Pierre isimli 33 yaşındaki diğer ''kurban'' ise ''Bir adamla el sıkıştım, sonra vücudumu korkunç bir ürperti kapladı. Çok korktum. O andan sonra cinsel gücüm hızla azaldı'' dedi. 
     İki adam, cinsel güçlerinin tekrar yerine gelmesi için durmaksızın dua ettiklerini ifade ettiler. 
     
     AMELİYAT EDİLEN HASTAYA YUMRUK 
     Japonya'nın Shiga kentindeki üniversite hastanesinde lokal anestezi altında ameliyat edilen bir hasta, kıpırdayarak ameliyatı aksatınca, ameliyatı yapan pratisyen doktordan sıkı bir yumruk yedi. 
     Ameliyat edilirken rahatsız olup ameliyatın durdurulmasını isteyen ve huzursuzca kıpırdayan hasta, doktorun, ''Kıpırdama ve çeneni kapat'' uyarısı eşliğinde gelen sert yumruğu karşısında neye uğradığını şaşırdı. 
     Yumruk sonrası ameliyat yarıda kesildi. Hastane yönetimi tarafından kendisinden ve ailesinden defalarca özür dilenen hasta 5 gün rapor aldı. 
     
     BLAIR'İN KOZMETİK GİDERLERİ, İNGİLİZ KADINLARININ 2 KATI 
     İngiltere Başbakanı Tony Blair'in, olduğundan genç ve dinç görünmesinin nedeni ortaya çıktı Başbakanın güzellik ürünlerine harcadığı paranın, bir İngiliz kadının ortalama kozmetik giderinin neredeyse iki katı olduğu açıklandı. 
     Blair'in son altı yılda 2000 sterline yakın kozmetik harcaması yaptığı, buna karşılık, İngiliz kadınlarının güzellik ürünlerine yıllık 200 sterlin civarında harcadığı belirtildi. 
     Geçen mayıs ayında yüzü alışılmadık biçimde bronz görünen Blair, nisan ayında evinin bahçesinde güneşlendiğini, yüzünün bu şekilde yandığını söylemişti. İngiltere, yazları bile güneşe hasret olmasıyla biliniyor. 
     
     TELEFON MEMURESİNİN SESİNE AŞIK OLUP POLİS İMDAT'I DEFALARCA ARAYAN KİŞİ GÖZALTINA ALINDI 
     Almanya'nın Düsseldorf kentinde 45 yaşında bir erkek, gece boyunca ''Polis İmdat''ın 110 numaralı telefonunu defalarca aradı. Bu kişinin durmadan değişik telefon kulübelerinden numarayı aramasının nedeni sonra belli oldu telefon memuresinin sesine aşık olmuştu. 
     ''Polis İmdat''lık bir durumu olmadığı anlaşılan kişi, verdiği ifadesinde, memurenin ''karşı konulamaz'' sesine aşık olduğunu söyledi. 
     
     MİNİ BARLI VE DVD ÇALARLI CENAZE ARABASI 
     Avustralya'da bir cenaze levazımatçısı, ''müşterilerine'', mini barlı ve DVD çalarlı cenaze arabası hizmeti sundu. 
     Girişimci, yakınlarını son yolculuğuna uğurlayanların, mezarlık yolunda ''sıkılmamaları'' için 10 kişilik aracı bu şekilde donattığını açıkladı. 
     Girişimci, mini barlı ve DVD çalarlı araca daha çok Vietnamlı, Çinli ve İtalyan ailelerin rağbet ettiğini de belirtti. 
     
     BİR YILDIR YIKANMAYAN KOCASINDAN BOŞANMAK İSTEDİ 
     İran'da Mina adında bir kadın, 8 yıllık kocasından, bir yıl boyunca yıkanmadığı ve pis koktuğu için boşanmak için mahkemeye başvurdu. 
     36 yaşındaki kadın mahkemede, kocasının kokusundan sadece kendisinin değil, çocuklarının ve iş arkadaşlarının da şikayetçi olduğunu, hepsinin ondan iğrendiğini söyledi. 
     Kocasının kendisine, sudan nefret ettiğini, o nedenle banyo yapmayı reddettiğini söylediğini ifade eden kadın, kendisinin ise günde 3 kere banyo yaptığını ve her 5 dakikada bir ellerini yıkadığını belirtti. 
     
     İNTERNETTE AŞIK OLDULAR, İLK BULUŞMALARINDA BİR DE BAKTILAR Kİ KARŞILARINDA ESKİ KARISI, ESKİ KOCASI 
     Ürdün'de, internette sohbet ederek birbirlerine aşık olan bir kadın ve bir erkek, ilk buluşmalarında, ''ruh ikizleri'' olarak gördükleri kişinin ayrıldıkları eşleri olduğunu görünce şaşkına döndü. 
     Şiddetli geçimsizlik nedeniyle boşanmış olan ve takma isimlerle siber dünyada kendine eş arayan kadın ve erkek, ilk buluşmalarında karşılarında birbirlerini görünce hayal kırıklığına uğradı. İnternet dünyasının ''sanal'' bir aşkı daha böylece başlamadan bitmiş oldu. 
     
</TEXT>
</DOC>
