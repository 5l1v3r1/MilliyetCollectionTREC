<DOC>
<DOCNO> 405714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sonsiy04.html </URL>
<DATE> 2005/12/22/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Nükleer santralde milat 2012 
</HEADLINE>
<TEXT>

     Hükümetin giderek somutlaşan nükleer santral kararlılığı üzerine, Sinop’un da adının geçtiğini öğrenen nükleer enerji karşıtları, Türkiye Atom Enerjisi Kurumu’na TAEK yaptıkları başvuru sonrasında, Sinop da dahil Türkiye’nin her tarafında araştırma yürütüldüğü ve "ilk nükleer santralin 2012’de devreye gireceğini" öğrendi. CHP Sinop Milletvekili Engin Altay ise "Biz Sinop’a üniversite istiyoruz. Nükleer santral, üniversitenin alternatifi değildir" dedi. 
     Nükleer enerji karşıtı Sinoplular’ın oluşturduğu Sinop Bizim Platformu TAEK’e başvurarak, illerinde nükleer santral yapılıp yapılmayacağını sordu. 
     TAEK adına başvuruyu yanıtlayan Nükleer Bilgi Birimi NÜKBİL Başkanı B. Gül Göktepe, "Türkiye Atom Enerjisi Kurumu, Sinop ilimiz de dahil olmak üzere Türkiye’nin her tarafında araştırma faaliyeti yürütmektedir. Nükleer enerjinin barışçıl amaçlı kullanımı için gerekli hazırlıkları yapmaktadır" dedi. Nükleer santrallerin kurulmasıyla ilgili tüm aşamalarda proje yönetimi görevinin TAEK’e verildiğini belirten Göktepe, ilk santralin 2012’de açılmasını planladıklarını şöyle ifade etti 
     "Ülkemizin sürdürülebilir kalkınma hedefleri içinde, Türk toplumunun refahı için sürekli, güvenilir, ekonomik ve çevre dostu bir şekilde elektrik üretiminde nükleer teknolojiden yararlanılması hususu hükümetimizin ve Enerji ve Tabii Kaynaklar Bakanlığımızın gündemindedir. 2012 yılında devreye girmesi öngörülen ilk nükleer santralimizin kurulmasıyla ilgili hazırlık faaliyetleri TAEK tarafından yürütülmektedir. Ancak ülkemizde kurulması öngörülen ilk nükleer santralin yeri ve tipi henüz belirlenmemiştir. Yer seçimi ile ilgili olarak halen farklı alanlarda ön etütler yapılmaktadır. Bunlar belli bir aşamaya geldiğinde yetkililer tarafından kamuoyuna açıklama yapılacaktır." 
     
     CHP’Lİ ALTAY NÜKLEER SANTRAL DEĞİL ÜNİVERSİTE İSTİYORUZ 
     CHP Sinop Milletvekili Engin Altay da ANKA’nın sorusu üzerine, Sinop’un eğitim ve turizm kenti olmak istediğini, bu alanlarda yapılacak her türlü çalışmaya da katkı sağlayacağını söyledi. Nükleer santral konusunda halkın tepkisinin dikkate alınması gerektiğini vurgulayan Altay, "Sinop, bir eğitim, kültür ve turizm şehridir. Öyle de kalmak istiyor. Biz Sinop’a üniversite istiyoruz. Nükleer santral, üniversitenin alternatifi değildir. Bu konuda Sinop halkının tercihi de üniversiteden yanadır. Sinoplular ve Sinop’u sevenler, üniversite yerine nükleer santral kurmak isteyenlere gereken yanıtı verecektir" diye konuştu. 
     
     SİNOP PLATFORMU ÇERNOBİL VE VARİL TRAVMASI UNUTULMADI 
     Nükleer enerji karşıtlarının oluşturduğu Sinop Bizim Platformu Dönem Sözcüsü Oya Koca da yaptığı açıklamada, İTÜ Enerji Enstitüsü öğretim üyesi Yrd. Doç. Dr. Önder Güler’den aldığı bilgileri de kamuoyuna aktardı. Sinop’un önemli bir rüzgar enerjisi potansiyeline sahip olduğunu belirten Koca, Elektrik İşleri Etüd İdaresi tarafından hazırlanan "Türkiye Rüzgar Atlası"na göre, rüzgar hızlarının Marmara, Batı Karadeniz ve Dogu Akdeniz kıyılarında 6.0-7.0 m sn düzeyinde olduğunu kaydetti. Koca’nın açıklaması şöyle 
     "Avrupa Birliği’nde yenilenebilir enerji kaynaklarına, daha çok rüzgar enerjisi konusunda önemli yatırımlar yapılıyor. Türkiye’de ise yenilenebilir enerji kaynaklarının payı yüzde 1’e bile ulaşmıyor. Rüzgar enerjisi yerli, doğal ve tükenmeyen, atmosferik ısınmaya yol açmayan, karbondioksit emisyonu olmayan, doğal bitki örtüsü ve insan sağlığına olumsuz etkisi bulunmayan ve en önemlisi radyoaktif etkisi olmayan bir kaynaktır. Çernobil ve zehirli varil travmalarını yaşamış Karadeniz Bölgesi ve Sinop’a yeniden bir nükleer tehdidin dayatılmasını kabul etmiyoruz. Sinop, her gün esen rüzgari ile bu alanda önemli bir potansiyele sahip. Bu alternatif degerlendirilmeden, dünyada terk edilen nükleer teknolojinin, nükleer lobicilerin baskısıyla Türkiye’ye sokulmasına izin verilmemelidir." 
     
</TEXT>
</DOC>
