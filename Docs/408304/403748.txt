<DOC>
<DOCNO> 403748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sonspo13.html </URL>
<DATE> 2005/12/15/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Serhat sonunda pes etti, devre arasında Anderlecht'i terkediyor 
</HEADLINE>
<TEXT>

     Mehmet Özdemir bildiriyor 

Fenerbahçe'den Belçika'nın birinci lig takımı Anderlecht'e transfer olan Serhat Akın, sonunda pes etti. 
     Son 3 aydır teknik direktör Frank Vercauteren ile arası gergin olan Serhat, son 8 maçta oyundan alınmak veya yedekte kalmaktan rahatsızlık duyduğunu, teknik direktörünün uyguladığı 'sözde rotasyon sistemini' yalnızca kendine uyguladığını ve bunu dürüst görmediğini dile getirdi. 
     Serhat Akın, Belçika'da yaşadığı sıkıntıları şu sözlerle dile getirdi 
     ''Ben dünyanın en büyük kulüplerinden olan Fenerbahçe'den geldim. Burada amatör kümedeymiş gibi muamele görüyorum. Teknik direktörümüzle aramızdaki irtibat çok iyi değil. Anderlecht'te 7 gol atıp 5 asist yaptım, ama en az forvette ben oynadım. Bu böyle olmaz, menajerimle konuyu görüştüm. Önümüzdeki haftalar içinde kulüp yönetimi ile anlaşma sağlayamazsam, sözleşmemde olan özel bir maddeyi kullanarak Anderlecht'i terk etmeyi düşünüyorum. Şu an, 5 kulüpten ciddi teklifler aldım, ama ben, Anderlecth'e bir söz verdim. O da, 3 yıl burada oynamak. Onlar da bana devamlı oynayacağım sözünü vermişti. Şimdi teknik direktörüm Vercauteren'den cevap bekliyorum. Bu olumsuz bir cevap olursa, takımımdan ayrılacağım.'' Sağ kalçasındaki bağlarından 3 haftadır sakat olduğunu ve tedavisinin 2 hafta daha süreceğini belirten Serhat Akın, bu süreçte teknik direktörünün bir kez bile yanına gelmediğini, sakatlığıyla ilgilenmediğini dile getirerek, ''Böyle soğuk ve bencil bir insan görmedim'' dedi. 
     Öte yandan, Anderlecht'in menajeri Herman Van Holsbeeck, Serhat'a bazı Belçika gazetelerine hocası aleyhine yaptığı açıklamalar nedeniyle ceza verileceğini bildirdi. 
     Cezayla ilgili olarak kulübün disiplin kurulu kararını bugün verecek. 
     
</TEXT>
</DOC>
