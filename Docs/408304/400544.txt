<DOC>
<DOCNO> 400544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/dunya/adun.html </URL>
<DATE> 2005/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'la görüşme 
</HEADLINE>
<TEXT>


'Çukurda değil, namaz kılmaya hazırlanırken yakalandığını' söyleyen devrik diktatör, cezaevinde elmalı turta yanında krema verilmemesinden şik yet ediyor 

Nevsal Elevli 


Yaklaşık 2 yıl önce yakalanan Irak'ın devrik lideri Saddam Hüseyin'in, hapis hayatıyla ilgili sözleri ilk kez yayımlandı. İngiliz News of the World gazetesi, Saddam Hüseyin'in, avukatı Halil El Duleymi ile görüşmelerinde sürekli tutukluluk koşullarından şik yet ettiğini yazdı. Habere göre, devrik lider, avukatına, hapishanedeki tatlılardan, tıraş olmasına izin verilmemesinden ve güneş ışığı görememekten yakındı. 
Saddam Hüseyin, cezaevinde kendisine yeteri kadar yemek verildiğini, ancak tatlı olarak verilen pudinglerin lezzetli olmadığını söyledi, elmalı turtanın yanında krema verilmemesinden şik yet etti. 

'Güneşi göremiyorum' 
"Bir yıldır güneş ışığı göremedim" diyen Saddam Hüseyin, 12 metrekarelik hücresinden ancak günde iki kez, bir buçuk saatliğine çıkabildiğini söyledi. Hücresinden çıktığında 50 metrekarelik bir salonda yürüyüş yaptığını anlatan eski diktatör, "Bu salonun çatısında bir delik var. Dış dünyaya tek erişimim burası" dedi. 
Saddam Hüseyin, intihara teşebbüs edebileceği veya gardiyanlara saldırabileceği gerekçesiyle kendisine tıraş bıçağı verilmemesini de farklı şekilde yorumladı. Saddam, tıraş olmasına izin verilmemesinin asıl nedeninin, yargılandığı mahkemede "çirkin ve deli gibi" görünmesini sağlamak olduğunu iddia etti. 
Amerikalı yetkililerinin rahatsızlığı nedeniyle kendisine fıtık ameliyatı yapmak istediğini söyleyen Saddam, "Beni ameliyat etmek istediler, ama cerrahlar geldiğinde anestezi yapılmasına izin vermedim. Amerikalılara güvenemezsiniz" dedi. Ameliyatın yapılıp yapılmadığı belirtilmedi. Devrik lider, hapishane yetkililerinin kıyafetlerine zehir sürebilecekleri gerekçesiyle çamaşırlarını da kendisinin yıkadığını söyledi. 

Bomba sesinden zevk alıyor 
Amerikan ordusunca Aralık 2003'te Tikrit'te bir çukurda yakalandığı açıklanan Saddam Hüseyin, "Çukur falan yoktu" diyerek, gerçekte namaz kılmaya hazırlanırken yakalandığını öne sürdü. Saddam, Tikrit'te saklandığı yeri Amerikalılara ihbar edenin eski Baas Partisi ve eski Irak ordusu üyeleri olduğunu da belirtti. 
Saddam ayrıca, Irak'taki direnişin çok önceden planlandığını ve aslında "savaşın ikinci evresini" oluşturduğunu söyledi. Saddam Hüseyin, "Savaşın ikinci evresi 8 Nisan 2003'te başladı. Siyasetçiler ve askeri komutanlarla toplantı yaptım ve 'İkinci evre başlasın' emri verdim" dedi. Saddam, "Arada sırada duyduğum patlama seslerinden zevk duyuyorum" diye konuştu. 


</TEXT>
</DOC>
