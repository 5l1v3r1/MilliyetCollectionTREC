<DOC>
<DOCNO> 401389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/soneko53.html </URL>
<DATE> 2005/12/07/ </DATE>
<TIME> 20.25 </TIME>
<AUTHOR>  </AUTHOR>
<HEADLINE>
İşkadınlarına Türkiye'de yatırım çağrısı 
</HEADLINE>
<TEXT>

     Türk İşkadınları Birliği TİKAD ikinci başkanı Demet Sabancı Çetindoğan, Türkiye'nin 10 yıl içinde AB üyesi olma yolundaki bir ülke olarak yabancı yatırımcılara büyük imkanlar sunduğunu belirterek, bütün dünyadaki işkadınlarını Türkiye'ye yatırım yapmaya çağırdı. 
     İngiltere'nin başkenti Londra'da yapılan ''Women in Business Forum 2005''te konuşan Çetindoğan, 2004 yılında dünya ekonomisinde petrol fiyatlarındaki yüksek artışa rağmen yüzde 5'lik bir büyüme görüldüğünü hatırlatırken, 2005'te de aynı trendin yakalandığına işaret etti. 
     Dünya ekonomisinin 2006 yılında da yüzde 4.5 oranında büyüyeceğine dair tahminler bulunduğunu belirten Çetindoğan, global ekonomi içinde Türkiye'nin de süratle büyüyen bir ekonomi olarak önemli bir yere sahip olduğunu vurguladı. 
     Türkiye'nin dünyanın 18. büyük ekonomisi olduğunu hatırlatan Demet Sabancı Çetindoğan, Türk ekonomisinin son 20 yıldır yüzde 4'ün üzerinde büyüdüğünü, bu büyümenin dinamik özel sektörce desteklendiğini anlattı. 
     Türkiye'nin Rusya ve Almanya'nın ardından Avrupa'nın nüfus açısından da üçüncü büyük ülkesi olduğuna dikkat çeken Çetindoğan, ülkenin büyük ve dinamik bir iç pazarı bulunduğunu, buna da genç ve dinamik nüfusun destek verdiğini ifade etti. 
     Kentleşme oranının yüksekliğine işaret eden Çetindoğan, Türkiye'nin batıyla doğunun arasında çok özel bir konuma sahip olduğunu ve Avrupa, Orta Asya ve Ortadoğu pazarlarına bir köprü oluşturduğunu vurguladı. 
     Türkiye'nin coğrafi konumu itibariyle gelişmekte olan ekonomilerle ticaret avantajına sahip ve yüksek büyüme potansiyeli gösteren bir ülke olduğunun altını da çizen Demet Sabancı Çetindoğan, ''Türkiye Kafkasya, Orta Asya ve Türk Cumhuriyetleri'ndeki en büyük yatırımcı durumundadır. Bu ülkelerle olan güçlü kültürel ve tarihi bağları sayesinde Türkiye bu ülkelerde ayrıcalıklı bir konum sağlanmasına yardımcı olabilmekte ve bu ülkelerle yapılacak iş bağlantıları için mükemmel bir üs görevi görebilmektedir'' dedi. 
     Türkiye pazarını ''açık, esnek ve sofistike'' bir pazar olarak tanımlayan Çetindoğan, Türkiye'nin 10 yıl içinde AB üyesi olma yolundaki bir ülke olarak yabancı yatırımcılara büyük imkanlar sunduğunu vurguladı. 
     Yabancı yatırımcılar için turizm, bankacılık, ticaret, inşaat, telekomünikasyon, sağlık ve enerji alanlarında imkanlar bulunduğuna işaret eden Çetindoğan, Türk ekonomisinin 2006 için öngörülen yüzde 5'lik büyüme oranına ulaşacağını ve enflasyonu düşürmeye yönelik başarılı politikalarına devam edebileceğini vurguladı. 
     TİKAD ikinci Başkanı Demet Sabancı Çetindoğan, Türkiye'de 2006 yılı sonu itibariyle yüzde 5'lik bir enflasyon hedeflendiğini de belirtti. 
     
</TEXT>
</DOC>
