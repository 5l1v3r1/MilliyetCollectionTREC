<DOC>
<DOCNO> 406679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/soneko21.html </URL>
<DATE> 2005/12/26/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Yatırım araçlarında vergi oranları belirlendi 
</HEADLINE>
<TEXT>

     Türkan Al AA 

Gelir İdaresi Başkanlığı, 2005 yılında menkul kıymet sermaye iratlarına uygulanacak indirim oranını yüzde .7, Devlet Tahvili ve Hazine Bonolarındaki beyan sınırını da 408 bin 280,52 YTL olarak tespit etti. 
     Gelir İdaresi Başkan Vekili Osman Arıoğlu imzasıyla yayımlanan Gelir Vergisi Sirküleri ile menkul kıymet iratlarındaki indirim oranı ve 26 Temmuz 2001 tarihinden sonra ihraç edilen Devlet Tahvili ve Hazine Bonosu gelirlerindeki istisna tutarları belirlendi. 
     Buna göre, yeniden değerleme oranının 2005 yılı için yüzde 9.8 olarak saptanması, bu dönemdeki Devlet Tahvili ve Hazine Bonosu ihalelerinde oluşan bileşik ortalama faizin de yüzde 18.25 olarak hesaplanmasının ardından, 2005 yılı gelirlerine uygulanacak indirim oranı da yüzde .7 oldu. 
     
     İNDİRİM UYGULANACAK MENKUL SERMAYE İRATLARI 
     Sirküler uyarınca, 2005 yılı içinde elde edilen menkul sermaye iratlarından her nevi tahvil ve Hazine Bonosu faizleri ile Toplu Konut İdaresi ve Özelleştirme İdaresi'nce çıkarılan menkul kıymetlerden sağlanan gelirler, her nevi alacak faizleri ve menkul kıymetler yatırım ortaklıklarından sağlanan kar payları, indirim oranı uygulanmak suretiyle beyan edilecek. 
     Dövize, altına ya da başka bir değere endeksli menkul kıymetler ile döviz cinsinden ihraç edilen menkul kıymetlerden elde edilen menkul sermaye iratlarının beyanında ise indirim uygulanmayacak. 
     Ticari işletmelere dahil kazanç ve iratlarda da indirim söz konusu olmayacak. 
     
     İSTİSNA TUTARLARI 
     Sirküler, 26 Temmuz 2001 tarihinden itibaren ihraç edilen Devlet Tahvili ve Hazine Bonolarından elde edilen gelirlerdeki istisna uygulamasını da düzenledi. 
     26 Temmuz 2001 ile 31 Aralık 2005 tarihleri arasında ihraç edilen Devlet Tahvilleri ve Hazine Bonolarının faiz gelirleri ve elden çıkarılmasından sağlanan diğer kazançlar toplamının 2001 yılında 50 milyar lirası, 2002 ve izleyen yıllarda da bu tutarın veya artırılmış tutarın her yıl için belirlenen yeniden değerleme oranında arttırılarak bulunan bölümü, gelir vergisinden istisna edilmişti. 
     Bu çerçevede, 2005 yılında söz konusu gelirlere uygulanacak istisna tutarı, 2004 yılında uygulanan 156 bin 505,29 YTL'nin yine 2004 için belirlenen yüzde 11.2'lik yeniden değerleme oranında artırılması ile 174 bin 33,88 YTL'ye yükselecek. 
     
     BEYAN SINIRLARI BELLİ OLDU 
     Bu arada Gelir İdaresi Başkanlığı, 2005 yılı gelirlerinin beyanında uygulanacak limitleri de belirledi. 
     Alınan bilgiye göre, 2005 yılı içinde elde edilen Devlet Tahvili ve Hazine Bonosu gelirlerindeki beyan sınırı, 408 bin 280,52 YTL oldu. Bu durumda yıl içinde Devlet Tahvili ve Hazine Bonolarından sağlanan gelir miktarı 408 bin 280,52 YTL'yi aşmıyorsa, 2006'da 2005 gelirlerinin beyanı sırasında, bu gelirler için beyanname verilmeyecek. 
     Dövize ve altına endeksli yatırım araçlarındaki beyan sınırı ise 15 bin YTL olacak. 
     Bunların dışında kalan yatırım araçlarındaki beyan sınırı da 32 bin 397,41 YTL olarak saptandı. 
     
     BEYAN EDİLMEYECEK MENKUL SERMAYE İRATLARI 
     2005 yılında elde edilen şu gelirler de Kanun gereğince beyan kapsamı dışında olacak 
     Vergi kesintisine tabi tutulmuş olan mevduat faizleri, özel finans kurumlarınca kar ve zarar katılma hesabı karşılığında ödenen kar payları ve repo gelirleri ile menkul kıymetler yatırım fonları katılma belgelerine ödenen kar payları veya bu fonların katılma belgelerinin İMKB'de alım-satımından elde edilen kazançlar ve Türkiye'de kurulu vadeli işlem ve opsiyon borsalarında yapılan işlemler sonucunda elde edilen kazançlar. 
     Söz konusu gelirlerin ticari işletmeye dahil olması halinde ise bu hüküm uygulanmayacak. 
     
</TEXT>
</DOC>
