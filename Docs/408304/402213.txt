<DOC>
<DOCNO> 402213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/guncel/gun01.html </URL>
<DATE> 2005/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
FBI'ın başkanı 20 valizle geldi 
</HEADLINE>
<TEXT>


15 saatliğine Ankara'ya gelen Robert Mueller, PKK'nın finans kaynaklarını kurutmak için devrede 

TOLGA ŞARDAN 

Ortadoğu ülkelerine yaptığı ziyaretin dönüşünde Ankara'yı da ziyaret eden FBI Başkanı Robert Mueller'in beraberindeki kargo merak uyandırdı. 
Emniyet Genel Müdürü Gökhan Aydıner ve MİT yetkilileri ile görüşmek üzere 15 saatliğine Ankara'ya gelen Mueller'in "N100VR" çağrı kodlu özel uçağı önceki gece Esenboğa Havalimanı'na indi. Mueller, 6 FBI görevlisiyle gelirken, Türk makamlarına 18 silah bulunduğu bildirildi. 
Mueller'in alandan ayrılmasından sonra ABD Ankara Büyükelçiliği'ne ait bir kamyon VIP çıkışına yanaştı. Türk görevliler, ABD'li yetkililerin gözetiminde 20 valizi uçaktan çıkarıp kamyona yükledi. ABD'liler diplomatik kurye işlemi yapılan valizlerde Mueller'in özel eşyalarının bulunduğunu savunurken, valizlerin uçakta tutulmayıp alandan çıkarılması dikkat çekti. 
Aydıner ile görüşmesinin ardından Polisevi'nde emniyet üst düzey yetkililerle yemek yiyen Mueller, daha sonra MİT'e geçerek Müşteşar Emre Taner ve üst düzey görevlilerle bir araya geldi. Mueller, "Türkiye'deki meslektaşlarımla görüşmelerde PKK önemli bölümü oluşturdu. Terör örgütlerine maddi desteğin kökünü kazımanın yolunu arıyoruz" dedi. 



</TEXT>
</DOC>
