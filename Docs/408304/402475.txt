<DOC>
<DOCNO> 402475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/son/sondun03.html </URL>
<DATE> 2005/12/11/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Taliban, Karzai'nin öldürülmesi için fetva çıkardı... 
</HEADLINE>
<TEXT>

     Afganistan'daki devrik Taliban yönetiminin uleması, ''Amerikalı ve İngiliz kafirlere hizmet ettiği'' için Devlet Başkanı Hamid Karzai'nin öldürülmesi konusunda fetva çıkardı. 
     Ülkenin güneyinde dağıtılan fetvada, ''Kafirlerle onların ajanları arasında hiçbir fark olmadığı ve bunlara karşı cihadın zaruri olduğu akıldan çıkarılmamalı'' deniliyor. 
     Fetvada, ''Amerikalıların ve İngilizlerin, aralarında Hamid Karzai'nin de bulunduğu tüm kölelerine karşı cihat zorunludur ve bunlar öldürülmeyi hak etmektedirler'' ifadesine yer veriliyor. 
     Amerikalıların ve İngilizlerin, ''Müslümanların dostu olamayacak Yahudi ve Hıristiyan kafirler'' olarak nitelendirildiği fetvada, Afgan halkına, bunları ülkeden çıkarmak için Taliban'ın mücadelesine katılmaları çağrısında bulunuluyor. 
     Taliban sözcüsünün verdiği bilgiye göre, fetva, ''3 Taliban alimi tarafından yazıldı ve 100 kadar kişiden oluşan ulema konseyince onaylandı.'' 
     
</TEXT>
</DOC>
