<DOC>
<DOCNO> 400148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/guncel/gun10.html </URL>
<DATE> 2005/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Danışma ve Yayın Kurulu'nda istifa depremi 
</HEADLINE>
<TEXT>


KÜLTÜR SANAT SERVİSİ 

Milli Eğitim Bakanlığı'nda Ocak 2004'ten bu yana ihtisas kurulu olarak görev yapan ve 9 kişiden oluşan Milli Eğitim Bakanlığı Çocuk Yayınları Danışma ve Yayın Kurulu'nun 8 üyesi istifa etti. 
Başkan Mustafa Ruhi Şirin, Gülten Dayıoğlu, Prof. Dr. Nilüfer Tuncer, Prof. Dr. Mübeccel Gönen, Dr. Fatih Erdoğan, Mevlana İdris Zengin, Ali Karaçalı ve Hasan Güleryüz istifa ederken, Üzeyir Gündüz istifa etmedi. Üyeler, yayımladıkları ortak basın bildirisinde istifa gerekçelerini şöyle sıraladı 

Bakanlıkla görüş ayrılığı 
"Yeni dönemde yapılacak yayıncılığın ilkelerini belirlemek amacıyla kurulumuzun hazırladığı Çocuk ve Gençlik Edebiyatı Yayın Programı, Bakanlık tarafından genelge olarak yayımlanmıştır. Bakanlığın talebi üzerine ilköğretim çağı çocuklarına okuma alışkanlığı kazandırılması amacıyla hazırlanacak Okuma Programı'na kaynak olmak üzere belirlenen 123 kitaplık öneri listesi bakanlığa teslim edilmiştir. Okuma Programı ile ilişki kurmadan İlköğretim Öğrencileri İçin 100 Temel Eseri açıkladığı ve yaşayan yazarlara yer verilmediği için bakanlık ile kurulumuz arasında görüş ayrılığı olmuştur. 
Yeni dönemde ayrıca çağdaş çocuk edebiyatımızın öncü yazarlarının eserlerinden oluşan Bir Yazar Bir Kitap Projesi hazırlanarak 134 yazarın 67 çocuk kitabının yayın kararı alınmıştır. Ancak bakanlık, kararlaştırılan hiçbir kitabı yayımlama iradesi ve kararlılığı göstermemiştir. Kurulumuzun hazırladığı yayın programına ve yayın projesine kayıtsız kalınması nedeniyle ve yaptığımız özverili çalışmaya saygımızın gereği olarak istifa etme kararı almış bulunuyoruz." 



</TEXT>
</DOC>
