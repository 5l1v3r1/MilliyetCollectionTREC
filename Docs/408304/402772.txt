<DOC>
<DOCNO> 402772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sonsiy24.html </URL>
<DATE> 2005/12/12/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Topbaş Üsküdar'da alınan "içkili mekan" kararını geri göndereceğiz 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, Üsküdar Belediye Meclisi’nin içkili mekanlarla ilgili aldığı kararı geri göndereceğini bildirdi. 
     Topbaş, İstanbul Büyükşehir Belediye Meclisi’nde yaptığı konuşmanın ardından, basın mensuplarının içkili yer alanlarının belirlenmesi konusunda Üsküdar Belediye Meclisi’nin aldığı karara ilişkin soruları üzerine, "Üsküdar Belediye Meclisi’nin içkili mekanlarla ilgili aldığı kararı geri göndereceğiz" dedi. 
     Büyükşehir Belediyesi’nin yetki alanı içinde bulunan yerlerle ilgili görev alanlarının belirlenmesi gerektiğini ifade eden Topbaş, "Büyükşehir Belediyesi’nin görev alanları, yetki sınırları ve yetki devirleriyle ilgili konuları Büyükşehir Belediye Meclisi görüşmeden, değerlendirme yapmadan ilçe ve ikinci kademe belediyelerin bu tarz çalışma yapmamalarını istiyorum" diye konuştu. 
     Topbaş, CHP Grubu’nun Meclis’te verdiği önergenin çok doğru olduğunu, bu önerge doğrultusunda esnaf odaları, sektör temsilcileri, sivil toplum kuruluşları temsilcilerinden oluşacak komisyonların kurulacağını bildirdi. 
     Mahalline göre birtakım tespitlerin yapılacağını, kurulacak komisyon tarafından da bir değerlendirmenin gerçekleştirileceğini belirten Topbaş, şunları kaydetti 
     "Kırmızı çizgiler, bu hatlar bugüne kadar da vardı. Bu çizgiler bugüne kadar kaymakamlıklar tarafından belirleniyordu. Üsküdar Belediyesi’nin yaptığı, bir önceki dönemde kaymakamlığın yaptığı çalışmayı Meclis’ten geçirmek oldu. Yasa ile Büyükşehir’e böyle bir yetki geldikten ve bu hudutları belirledikten sonra ilçe ve ilk kademe belediyelerinin bu çalışmayı yapması gerekir. İstanbul dünya kenti, hassasiyetleri olan bir kent, her yönüyle değerlendirilecektir." 
     
     "YETKİ MÜNFERİDEN KULLANMAMALI" 
     Topbaş, kurulacak komisyon ile 12 milyonun eğilimini almanın mümkün olmadığını belirterek, şöyle konuştu 
     "Ancak onları temsil edebilecek her kesimden, her konumdan, her anlayıştan, ’benim temsilcilerim yoktu’ diye kimse dememesi lazım. 
     Neticede şehrin geleceğini ve de ülkenin geleceğini konuşuyoruz. 
     Burada hizmet alacak insanlar var. Sadece bir Üsküdar olarak bakmamak lazım. Şehrin gelişme alanlarının da dikkate alınması gerekiyor. Bu uygulamayı geçmişte mülki idare amirleri yapıyordu. Şimdi bu yetki belediyelere geçti. Belediyeler bunu münferiden kullanmamalı. 
     Büyükşehir’in, bunun ana hatlarını ve görev alanlarını belirlemesi gerekiyor. Bunun için de bir komisyon kuracağız. Böyle bir teklif yapıldı. Komisyonun çalışmalarının sonucu Meclisimize gelecek. 
     Meclisimiz bir karar verecek." Topbaş, komisyon çalışmalarının bir oldu-bitti olarak hemen sonuçlanamayacağını dile getirerek, Büyükşehir Belediye Başkanı olarak, bir tez savunma noktasında değil, doğruyu yapma noktasında olduğunu vurguladı. 
     Kadir Topbaş, "Bu komisyonun yapacağı çalışmalar bize yol gösterecek, ışık tutacak, dolayısıyla bu Meclis’e gelecek, Meclis kararını verecektir. Doğru olan bu" dedi. 
     
     KİRAYA VERİLEN YERLERDE İÇKİ YASAĞI 
     Topbaş, CHP’nin verdiği, "Büyükşehir Belediyesi’nin mülkiyetindeki kiraya verilen yerlerde içki yasağının kaldırılması" konusundaki önergeye ilişkin olarak "Büyükşehir belediyemizin kiraya verdiği yerlerde zaten kiracıların bir kısmı alkollü içki satıyor. 
     Galata Kulesi Büyükşehir Belediyesi’ne ait, içki satılıyor. 58. madde ile ilgili merkezi yönetim bir düzenleme yaparsa, bu farklı bir konu. 
     Burada belediyenin kendi işlettiği, kendisinin hizmet verdiği yerler farklı" diye konuştu. 
     Belediye başkanlarıyla her ay rutin olarak bir araya geldiklerini ve bu çerçevede bugün de toplandıklarını anlatan Topbaş, şunları kaydetti 
     "İstanbul münferit kararlarla yürüyecek bir kent değil. Bir bütünlük içinde değerlendirmek gerekir. Bu doğrultuda ikazlarımızı yapıyoruz. Belediye başkanlarına da burada söylediklerimi söyledim. 
     Büyükşehir yetki alanlarını belirlemeden bu adımları atmamalarını söyledim." Üsküdar dışında başka ilçeden talep gelmediğini de belirten Topbaş, ruhsatların kişiye değil mekana verilen ruhsat olduğunu, o nedenle mekan el değiştirse de verilen ruhsatın geçerli olması gerektiğini bildirdi. 
     
     DUBAİ TOWERS 
     Topbaş, Dubai Towers’in yapılacağı Levent’teki arsada yer alan gösteri merkezinin yıkımının İdare Mahkemesi kararıyla durdurulmasına ilişkin olarak, Büyükşehir Belediyesi’nin bu karara karşı başvuru yapıp yapmayacağına ilişkin soruya şu yanıtı verdi 
     "Onlar orada farklı bir müstecir kiracı . Şartnamede araziyi işgalden korumak için İETT Genel Müdürlüğümüz bir geçici kiralama yoluna gitmiş. Ama burası istendiğinde boşaltılır. Bununla ilgili bütün yasal süreç ve yazışmalar yapılmış. Yapılan şey de ruhsatlı değil zaten. Ruhsata ve imara aykırı olan gecekondu niteliğindedir. 
     Zaten yıkılır, orada bir endişe yok. Belediye kendi mülkiyetine sahip çıkar." 
     
</TEXT>
</DOC>
