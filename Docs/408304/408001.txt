<DOC>
<DOCNO> 408001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sonsiy22.html </URL>
<DATE> 2005/12/30/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
AKP'den "3 nokta" açıklaması... 
</HEADLINE>
<TEXT>

     AK Parti Genel Başkan Yardımcısı Akif Gülle, CHP Genel Başkanı Deniz Baykal’ın tavırlarını "esefle kınadıklarını ve tüm kamuoyundan özür dilemesini" beklediklerini ifade etti. 
     Akif Gülle, yaptığı yazılı açıklamada, şöyle dedi 
     "CHP Genel Başkanı Sayın Deniz Baykal’ın bir genel başkana ve siyasetçiye yakışmayan ifadelerini esefle kınıyor ve kendini edebe davet ediyoruz. 
     İddia sahibi, iddiasını ispatlamakla mükelleftir. İddiasını ispatlayamayan, MÜFTERİDİR. 
     Bu ülkede yaşayan herkes de Sayın Başbakan’ın bütçe konuşmasında üç nokta olarak bıraktığı boşluğu dolduracak doğru kelimenin ne olduğunu gayet iyi bilir. 
     Sayın Başbakan nezaket gereği konuşmasında bu ifadeyi bile kullanmaktan kaçınırken, Sayın Baykal’ın bütün nezaket kurallarını çiğneyerek, siyasette seviyeyi bu noktaya çeken açıklamalar yapması sadece kendine ve partisine değil, Türk siyasetine de zarar vermektedir. 
     Sayın Baykal’ın bu tavırlarını esefle kınıyor ve tüm kamuoyundan özür dilemesini bekliyoruz." 
     
</TEXT>
</DOC>
