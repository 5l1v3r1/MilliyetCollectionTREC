<DOC>
<DOCNO> 402657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/yazar/uras.html </URL>
<DATE> 2005/12/12/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
2006'da KDV ve ÖTV artışına hazır olalım 
</HEADLINE>
<TEXT>


IMF Birinci Başkan Yardımcısı Türkiye Uzmanı Anne Krueger, "2006 Yılında KDV ve ÖTV'nin artacağını haber veriyor" 
Anne Krueger'e göre, " 1 Enflasyon bugüne kadar başarı ile aşağıya çekildi ama, bu noktadan sonra enflasyonu aşağıya çekmek güçleşecektir. İçerideki ve dışarıdaki gelişmeler, enflasyonda yukarıya doğru bir hareketi başlatabilir. 2 Cari açık döviz açığı şimdilik kolaylıkla finanse ediliyor ama, sorun çıkarabilir. Bu iki konuda sorun çıkmaması için önlem almak lazım. Alınabilecek önlem ise sıkı maliye politikasıdır. Sıkı maliye politikasında, harcamaları kısmanın sınırına gelindi. 
Onun için gelirini artırmak gerekecek. Kurumlar ve gelir vergisi oranları düşürüldü. Vergi toplama işi ciddi olarak ele alınmalı. Ama kısa sürede ne vergi yasasında düzeltme yapılabilir ne de vergi toplamada başarıya ulaşılabilir. 
Kalıyor tek çare 2006'da doğrudan vergi denilen KDV ve ÖTV vergilerini artırmak zorunluluğu ortaya çıkacak. Güngör Uras'ın Ayşe Hanım Teyzesi ile Ali Rıza Bey Amcası ve İşçi Mehmet Kardeşi 2006'yı kurtarmak için maydanoz alırken, tüp gaz yakarken, dolmuşa binerken daha fazla vergi ödeyecek." 

Kemer sıkmaya devam 
Krueger böyle uzun uzun anlatmıyor, benim adımdan söz etmiyor da kısa ve özlü biçimde bu mesajı veriyor. 
IMF uzmanları, Türkiye'de olanı biteni "teftiş etti". Teftiş sonuçları ile ilgili olarak, "Birinci ve İkinci Gözden Geçirme Raporları" yazdı. Hükümetimiz de IMF'i memnun etmek için kısa sürede yapacaklarını 26 maddelik bir mektuba döktü. "Niyet mektubu" adı verilen bu mektubu Devlet Bakanı Babacan ile Merkez Bankası Başkanı Serdengeçti imzaladı. Niyet mektubu ile gözden geçirme raporları geçen cuma günü Washington'da IMF İcra Direktörleri tarafından incelendi. IMF Direktörleri "Böyle gelmiş, böyle gitsin" kararı verdi. Ama toplantıdan sonra da Krueger, "Gelinim sana söylüyorum, kızım sen anla" şeklinde bir açıklama yaptı. Açıklamayı IMF'in internet sitesinde okudum. Diplomatik anlatım ile "saf ve bakir Türk halkına ne mesajlar verildiğini" anlamaya çalıştım. Anladığım kadarı ile Bayan Anne Krueger şunları söylüyor 
Bundan sonra enflasyonu daha fazla aşağıya çekmek güç olacak. Bunun için 1 Merkez Bankası faiz indiriminde dikkatli olmalı. 2 Enflasyon hedeflemesi adı altında IMF ile daha sıkı işbirliği yapmalı. IMF'e sık sık hesap vermeli. 

İlaç paraları kısılacak 
Bütçeden faiz için daha fazla para ayırmaya devam edin. Faiz dışı fazla hedefini mutlaka tutturun. Ama bütçeden sosyal güvenlik için halka verdiğiniz paraları kısın. Önümüzdeki yıl öncelikle sağlık harcamalarına tavan getirin. Emekli aylıklarını artırmayın. Prim toplamada cesur olun. Bu arada emeklilik yaşını yükseltin. Prim kesintilerini artırın.Dalgalı kur uygulaması sonucu cari açık döviz açığı büyüyor. Alacaklılara güven vermek için "döviz rezervi"ni artırın. Merkez Bankası kasasına daha çok döviz istiflesin ki, Türkiye'ye döviz gönderenler ileride risk tehlikesi ile karşılaşmasın.Döviz açığını azaltmak, enflasyonu kontrol etmek için doğrudan döviz fiyatına sakın müdahale etmeyin. Dalgalı kur uygulaması devam etsin. 
Tehlikeyi önlemek için sıkı maliye politikası uygulayın. Doğrudan vergileri kısa sürede artırmak zor. 2006 için vergi gelirini artırmanın tek yolu KDV ve ÖTV'ye yüklenmektir. Gereğini yapın... 
Küresel piyasalarda para bol iken, kısa vadeli borçların vadesini yükseltin. Yabancı sermaye çekmeye çalışın. 
İşte 2006 için IMF tarafından hükümetimize verilen ev ödevinin veya talimatın özeti budur efendim. 



</TEXT>
</DOC>
