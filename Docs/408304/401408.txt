<DOC>
<DOCNO> 401408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sonsiy19.html </URL>
<DATE> 2005/12/07/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
DYP'den isyancı AKP milletvekiline övgü Vicdanının sesini dinledi 
</HEADLINE>
<TEXT>

     DYP Genel Başkan Yardımcısı Saffet Arıkan Bedük, AKP Balıkesir Milletvekili Turhan Çömez’in parti grubundaki çıkışını "Söyledikleri bize göre ’ükümeti ve AKP’yi ihbar’ niteliğindedir" diye değerlendirdi. 
     Bedük, yaptığı açıklamada Çömez’in basına yansıyan sözleri ve değerlendirmelerinin, "AKP’nin Türkiye’yi hangi zihniyetle yönettiğini" göstermesi bakımından manidar olduğunu söyledi. 
     "Sayın milletvekili, sorumlu bir milletvekili mantığıyla hareket etmiş ve vicdanının sesine kulak vermiştir" diyen Bedük, şöyle devam etti 
     "Sayın Çömez’in de şikayetçi olduğu "Parti içi demokrasiyi" kendi milletvekilinden dahi esirgeyen bir anlayışın, ülkeye nasıl demokrasi getireceğini merak ediyoruz. 
     Sayın Çömez’in somut olarak koyduğu tespitleri, iddiaları ve eleştirileri görmezden gelmek ve sadece "Parti içi problem" şeklinde algılayıp yorumlamak mümkün değildir. Ortada çok ciddi iddialar vardır. İddia sahibinin iktidara mensup bir milletvekili olması, konunun önemini daha da arttırmaktadır." Bu iddiaların Başbakan ve ilgili bakanlar tarafından biran evvel cevaplanmasının ve milletin vicdanının rahatlatılmasının zaruri olduğunu vurgulayan Bedük, Türkiye’nin, hiç kimsenin ’canının istediği gibi’ yöneteceği ve kaynaklarını hesapsızca dağıtıp heba edeceği bir ülke olmadığını söyledi. 
     Bedük, "Hiçbir iktidar ’ben yaptım oldu’ mantığıyla ülkeyi yönetmeye cüret edemez. Bunların hesabı bir gün mutlaka sorulacaktır" derken, "Sayın Çömez’in iddiaları bize göre ’Hükümeti ve AKP’yi ihbar’ niteliğindedir" dedi. 
     "Tüm bunları biz aylardır milletimizin önünde ve meydanlarda haykırdık" diyen Bedük, şöyle dedi 
     "Hükümetin ve AKP’nin ’elindeki bütün yetkileri ve imkanları kendi yandaşları için seferber ettiğini’ bıkıp usanmadan söyledik. 
     Bir defa daha tekrar ediyoruz AKP Hükümeti milletten kopmuştur ve milletin imkanlarını kendi yandaşlarına dağıtan bir mekanizmaya dönüşmüştür." 
     
</TEXT>
</DOC>
