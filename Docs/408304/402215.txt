<DOC>
<DOCNO> 402215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/guncel/gun03.html </URL>
<DATE> 2005/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Stent bugün, duruşma çarşamba 
</HEADLINE>
<TEXT>


Prof. Aşkın'a bugün stent takılacak. Aşkın, çarşamba günü ilk duruşmaya katılacak 

OSMAN BEKLEYEN, FEYAT ERDEMİR Van DHA 

Van Yüzüncü Yıl Üniversitesi YYÜ Tıp Fakültesi'ne tıbbi cihaz alımında usulsüzlük yapıldığı iddiasıyla açılan soruşturma kapsamında 56 gün önce tutuklanan ve 26 gündür hastanede tedavi altında bulunan Rektör Prof. Dr. Yücel Aşkın'a bugün stent katılacak. Aşkın, 14 Aralık Çarşamba günü yapılacak ilk duruşmaya doktor kontrolünde katılacak. 

Eşi ikna etti 
Aşkın'ın stent takılmasını istemediği, eşi Yrd. Doç. Dr. Oya Aşkın'ın Cumhuriyet Savcılığı'ndan alınan izinle önceki gün eşini hastanede ziyaret edip yaklaşık 10 dakika görüştüğü ve stent takılması konusunda ikna ettiği belirtildi. Aşkın'ın tedavisiyle ilgilenen ekipten Kardiyoloji Uzmanı Doç. Dr. Niyazi Güler, Aşkın'la duruşmaya kendisinin de katılarak sağlık durumunu bir monitörden izleyeceğini söyledi. 
Cezaevinde rahatsızlanınca 13 Kasım günü hastaneye kaldırılan ve YYÜ Tıp Fakültesi Araştırma Hastanesi Yoğun Bakım Ünitesi'nde tedavisi süren Aşkın'a yapılan anjiyoda kalbine giden bir damarının yüzde 65 tıkalı olduğu, kalbinde ritim bozukluğu ve beslenme sorunu tespit edilmişti. Ciddi ruhsal sorunlar da yaşadığı belirtilen Aşkın'a stent takılmasına karar verilmişti. Van Cumhuriyet Başsavcısı Kemal Kaçan, önceki gün Aşkın'ı hastanede ziyaret ederek sağlığı hakkındaki son bilgileri aldı. 

Hem şik yetçi hem bilirkişi 

VAN DHA 
Van Bölge Tabipler Odası, Yüzüncü Yıl Üniversitesi Rektörü Prof. Dr. Yücel Aşkın'ın sağlık durumunun kötü olduğuna dair basında çıkan haberlerin, yargıyı etkilemeye yönelik olduğunu bildirdi. Bölge Tabipler Odası'nın başkanlığını ise, Aşkın'ın tutuklandığı soruşturmada bilirkişi olarak yer alan Doç. Dr Özkan Ünal yapıyor. 
Van Bölge Tabipler Odası'ndan dün yapılan açıklamada şöyle denildi "Gerçeği yansıtmayan sağlık haberleri vererek kamuoyunu yanlış bilgilendiren ve yargıyı etkilemeye çalışan Yüzüncü Yıl Üniversitesi Hastanesi Başhekimi H. Avni Şahin'in, suç işlediği kanaatindeyiz ve hakkında Cumhuriyet Başsavcılığına suç duyurusunda bulunduk." 



</TEXT>
</DOC>
