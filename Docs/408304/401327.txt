<DOC>
<DOCNO> 401327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sondun48.html </URL>
<DATE> 2005/12/07/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Schröder, Irak'ta kaçırılan Alman kadın için çağrıda bulundu 
</HEADLINE>
<TEXT>

     Eski Almanya Başbakanı Gerhard Schröder, Irak'ta kaçırılan Alman arkeolog Susanne Osthoff'un serbest bırakılması için El Cezire televizyonunda çağrıda bulundu. 
     Osthoff'u kaçıranlara yönelik olarak ''insanlığınıza ve merhametinize sesleniyorum'' diyen Schröder, Osthoff'un sadece Irak'ta yaşayan insanlara duyduğu sevgiden dolayı kendisini bu ülkeye yardıma adadığını söyledi. 
     Osthoff'un çocuklara ve hastalara yardım ettiğini, ülkenin kültür eserlerinin korunması için çaba harcadığını, Arapça öğrendiğini ve Müslüman olduğunu ifade eden Schröder, ''Osthoff, Irak'ı vatanı olarak seçti. Özellikle bu nedenlerden dolayı kaçırılması beni çok sarstı'' dedi. 
     Schröder, Osthoff'u kaçıranlardan bunları dikkate almalarını isteyerek, ''Sizler de hayatına insanlık ve saygı gösterin. Lütfen Susanne Osthoff'u ve şoförünü serbest bırakın'' diye konuştu. 
     
</TEXT>
</DOC>
