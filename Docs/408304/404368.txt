<DOC>
<DOCNO> 404368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sontur28.html </URL>
<DATE> 2005/12/17/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Abant ve Kartalkaya'da kar sevinci 
</HEADLINE>
<TEXT>

     Bolu'da etkili olan kar yağışıyla birlikte kar kalınlığı Abant Tabiat Parkı'nda 15, Kartalkaya Kayak Merkezi'nde ise 30 santimetreye ulaştı. 
     Bolu Meteoroloji Müdürlüğü yetkilileri, Bolu ve çevresinde dün gece başlayan kar yağışının pazartesi gününe kadar aralıklarla devam edeceğini bildirdiler. 
     Kar yağışının etkili olduğu bölgede, kar kalınlığının doğal güzellikleriyle ünlü Abant Tabiat Parkı'nda 15, Kartalkaya Kayak Merkezi'nde ise 30 santimetreyi bulduğunu belirten yetkililer, hava sıcaklıklarında da ilerleyen günlerde belirgin bir düşüşün görüleceğini kaydettiler. 
     Abant'ta bulunan otellerin yetkilileri, kar yağışının başlamasıyla birlikte Abant'a gelen ziyaretçi sayısında büyük bir artış olduğunu söylediler. 
     Kartalkaya Kayak Merkezi'nde bulunan otel işletmecileri ise yılbaşı öncesi kar yağışının başlamasının kendilerini sevindirdiğini ifade ederek, kar kalınlığının 50 santimetreyi bulması halinde kayak sezonunu başlatacaklarını dile getirdiler. 
     Abant Tabiat Parkı'na hafta sonu tatili için Ankara ve İstanbul'dan gelen vatandaşlar ise kartopu oynayarak karın keyfini çıkartıyorlar. 
     
</TEXT>
</DOC>
