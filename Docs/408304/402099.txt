<DOC>
<DOCNO> 402099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sonspo11.html </URL>
<DATE> 2005/12/09/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Kayseri Erciyesspor'dan Semih'in cezasının kaldırılmasına tepki 
</HEADLINE>
<TEXT>

     Kayseri Erciyesspor 2. Başkanı Erol Bedir, Fenerbahçeli Semih'e Profosyenel Futbol Disiplin Kurulu tarafından verilen 3 maç oynamama cezasının, Tahkim Kurulu tarafından tamamının kaldırılmasını eleştirdi. 
     Bedir, AA muhabirine yaptığı açıklamada, iki kurul arasındaki görüş farkının bu kadar fazla olmasının düşündürücü olduğuna dikkat çekerek, şunları söyledi 
     ''Semih'e Fenerbahçe-Trabzonspor karşılaşmasındaki eyleminden dolayı verilen 3 maç oynamama cezasının, Tahkim Kurulu tarafından tamamının kaldırılması düşündürücüdür. Fenerbahçe kulübünün sakat ve cezalı futbolcularının çok olduğu bir dönemde, böyle bir karar çıkması daha da düşündürücüdür. Bu ceza indiriminin, tamamen hukuki ve adil bir uygulama olduğu konusunda ciddi tereddütler oluşmuştur. Pazar günü oynayacağımız müsabakada oluşabilecek basit bir hakem hatasının, Fenerbahçe lehine olması halinde, belki de bu güzide kulübümüz daha abartılı bir şekilde tepki alacak ve ne Kayseri ne de Türkiye kamuoyu kolay ikna olmayacaktır.'' Bedir, Semih'in cezasının kaldırılmasının adaletsiz olduğunu da iddia ederek, ''Biz Erciyesspor olarak yetkili merciler kabul ettiği takdirde, rakibimizin sakatlarının iyileşmesine veya havaların ısınmasına kadar maçı ertelemeyi de kabul ederiz'' diye konuştu. 
     
</TEXT>
</DOC>
