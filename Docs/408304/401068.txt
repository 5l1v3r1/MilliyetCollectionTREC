<DOC>
<DOCNO> 401068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sonspo02.html </URL>
<DATE> 2005/12/06/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Hakan Ünsal futbolu bıraktı 
</HEADLINE>
<TEXT>

     Muhammet KAÇAR RİZE DHA 

ÇAYKUR Rizespor’un sezon başında Galatasaray’dan transfer ettiği Hakan Ünsal futbolu bıraktığını açıkladı. 
     Galatasaray’ın aldığı şampiyonluklarda ve Avrupa’daki başarısında pay sahibi isimlerden biri olan Çaykur Rizespor’un deneyimli sol kanat oyuncusu Hakan Ünsal, Sezon başından bu yana takımda forma şansı bulamadım. Kulübüme faydalı olamadığımı düşündüm. Bunu kulübüme ilettim. Onlar da olumlu karşıladı. Hiç kimseyle bir sorunum yok. Sadece idmana gidip gelmenin benim yapıma uymadığına kanaat getirdim ve böyle bir karar verdim. Taraftarlar veya hoca ile hiçbir sorunum yok. Futbolu da bıraktım. Gelecekle ile ilgili henüz bir karar vermiş değilim. Bu konuda birkaç gün içerisinde karar vereceğim'' dedi. 
     Yeşil mavili kulüp ile sezon başında 1 yıllığına anlaşan Hakan Ünsal, teknik direktör Metin Yıldız döneminde ligin ilk 4 haftasında, ilk 11’de oynama şansı bulmuştu. Sonraki 4 haftada Yıldız tarafından 18 kişilik maç kadrosuna dahil edilmeyen Ünsal, Metin Yıldız’ın görevine son verilmesinin ardından takımın başına getirilen Sakıp Özberk döneminde de forma şansı bulamamıştı. Ünsal, Özberk döneminde sadece Gaziaptepspor maçında 5 dakika oynamıştı. 
     Çaykur Rizespor Genel Kaptanı Yılmaz Zehiroğlu, Hakan Ünsal’ın ani olarak aldığı bu kararla ilgili olarak, Kendisi Kayseri Erciyesspor maçından sonra Başkanımız Ekrem Cengiz ile görüştü. Takımda forma şansı bulamadığını belirtti. Artık Rizespor’da oynamak istemediğini söyledi. Futbolu da bırakacağını belirtti. Başkanımız da anlayış gösterdi. Kendisi takımdan ayrıldı. Rize’yi de terk ederek İstanbul’a gitti. Takımda ne bizimle ne de futbolcu arkadaşları ile bir sorunu yoktu. Kendisine bundan sonraki yaşamında başarılar diliyorum'' dedi. 
     Öte yandan Hakan Ünsal’ın jübile maçını devre arasında Galatasaray ile Rizespor arasında oynanacak olan özel bir karşılaşma ile yapacağı öğrenildi. 

     
</TEXT>
</DOC>
