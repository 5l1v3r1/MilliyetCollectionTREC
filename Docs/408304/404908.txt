<DOC>
<DOCNO> 404908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/spor/aspo.html </URL>
<DATE> 2005/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Zor dostum zor' 
</HEADLINE>
<TEXT>


Beşiktaş'taki karanlık tablo, muhalefeti harekete geçirdi. Fikret Orman, "Ben bu yönetimden umudumu kestim" dedi. Affan Keçeci ise acil olarak bir kriz masası oluşturulmasını ve kulübün bu durumdan kurtarılmasını istedi 

BİLAL MEŞE 


Süper Lig'e haftalar öncesinden havlu atan, Avrupa'ya "Elveda" diyen, parasal olarak büyük bir darboğaza giren Beşiktaş'ın Trabzonspor yenilgisi bardağı taşırdı. Tribünlerden yükselen sese eşlik eden muhalefet kanadı da yönetime yüklendi. 
Kongrede Başkan Yıldırım Demirören'in karşısına rakip olarak çıkan Fikret Orman, takım ve yönetimdeki istikrarsızlığın kulübü bugünlere getirdiğini savundu. Bu yönetimden umudu kestiğini de vurgulayan Orman, konuşmasına şöyle devam etti 
"Beşiktaş'taki gerçekleri hiç kimse örtemez. İnanılmaz bir borca girdik. Borçlanıyorsanız başarıları yakalamak zorundasınız. Ama ortada o da yok. Toplama oyuncularla nereye kadar gidebilirsiniz Zor dostum zor. Programları olmayan bir yönetimden başarı nasıl beklersiniz Beşiktaş'a zarar veriyorlar. Ben muhalefet lideri olarak üzerime düşeni fazlasıyla yaptım, yerinde uyardım, dinlemediler. İstikrarı yakalayamadılar. Yönetime güven yok. Başkan önce istifa etti, ardından da döndü. Bu da istikrarsızlığı bir kat daha artırdı. Şimdi muhalefet olarak konuşmuyorum. Kaldı ki seçim olsa kazanma garantim mi var İkaz ettim, yön gösterdim, ama dinletemedim." 

Seferberlik ilanı 
Diğer başkan adaylarından Affan Keçeci de, kurtuluş çarelerinin bir an önce aranması gerektiğini ifade etti. Keçeci, "Beşiktaş'ta sportif başarılar dibe vurmuş vaziyette. Mali konular ortada, içler acısı. Milyonlarca dolar harcandı, başarı sıfır. Bu sorun sadece benim veya bir başkasının değil, camianın sorunudur. Seferberlik ilan edilmesi gerekir. Yönetimin acilen kriz masası oluşturması şarttır. Kulüpte müthiş bir kriz yaşanıyor. Birinin çıkıp, 'Kral çıplak' diye bağırması gerekmez. İşbaşındaki yöneticiler şapkalarını önlerine alıp düşünsünler, çözüm üretsinler. Borç almış başını gidiyor, rakamlar üç, beş kuruş değil, milyonlarca dolara dayanıyor. Hem Ümraniye'de, hem de Akaretler'de bir dizi radikal kararlar almanın tam zamanıdır. Hiç kimsenin gözünün yaşına bakılmaması gerekir. Aksi taktirde Beşiktaş'ı iyi günler beklemiyor" diye konuştu. 
Sanal ortamda yönetimi sorgulayan Beşiktaşlılar da, "102 senelik çınarı ne hale getirdiler. Son ümidimiz Tigana. O da çare bulamasa vay halimize. Yazık, hem de çok yazık" diyerek eleştiride bulundu. 


</TEXT>
</DOC>
