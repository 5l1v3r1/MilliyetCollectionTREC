<DOC>
<DOCNO> 400858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/ekonomi/eko06.html </URL>
<DATE> 2005/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İş Girişim, Hollandalı banka ile Tüyap'a ortak 
</HEADLINE>
<TEXT>



İş Girişim Sermayesi Yatırım Ortaklığı, Hollanda menşeli bir banka ile Tüyap Holding'in yüzde 29.75 oranındaki hissesini satın alacak. 
İş Girişim'den İMKB'ye gönderilen açıklamada, şirket yönetim kurulunun, fuarcılık sektöründe faaliyet gösteren 42.5 milyon YTL sermayeli Tüyap Holding'in yüzde 29.75 oranında hissesinin satın alınması ve ilgili işlemlerin yürütülmesi konusunda Genel Müdürlüğü yetkili kıldığı bildirildi. 
Açıklamaya göre, Genel Müdürlük bu yetki çerçevesinde Hollanda menşeli Kalkınma Bankası Nederlandse Financierings Maatschappij Voor Ontwikkelingslanden N.V. ile beraber Tüyap Holding'e ortak olunması amacıyla 2 Aralık 2005 tarihinde bir sermaye iştirak ve pay satış sözleşmesi imzaladı. 
Sözleşme şartları gereği, ortaklığın gerçekleşmesinin çeşitli ön koşulların tamamlanması ile Rekabet Kurumu ve benzeri izinlerin alınmasına bağlı olduğu bildirildi. 


</TEXT>
</DOC>
