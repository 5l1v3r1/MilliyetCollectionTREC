<DOC>
<DOCNO> 400161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/siyaset/siy01.html </URL>
<DATE> 2005/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan'ın Kıbrıs raporu olumsuz 
</HEADLINE>
<TEXT>


'Tam günlü özel temsilci için zaman henüz olgunlaşmadı. İki taraf da statükoyu kendi lehlerine çevirmek için girişimlerde bulunuyor' 


Birleşmiş Milletler BM Genel Sekreteri Kofi Annan, Kıbrıs'taki BM Barış Gücü'nün UNFICYP görev süresinin altı ay daha uzatılmasını tavsiye eden raporunu dün akşam BM Güvenlik Konseyi'ne sundu. 
Annan, Kıbrıs sorununun çözümüne yönelik kayda değer bir ilerleme sağlanamadığını ve görüşmelerin yeniden başlatılması için tüm taraflardan çağrılar gelmesine rağmen, koşulların daha fazla aydınlığa kavuşturulması gerektiğini bildirdi. 

'Olay sayısı azaldı' 
Annan, "Bu nedenle Kıbrıs'a ilişkin iyi niyet misyonumu tam gün üstlenecek bir özel temsilci atayabilmem için zaman henüz olgunlaşmadı" dedi. Annan, "Kıbrıs'ta iki tarafın da statükoyu kendi lehlerine çevirmek için girişimlerde bulunduğunu" belirtti. 
10 sayfalık raporunda son 6 aydır Kıbrıs'daki askeri ve siyasi statüko hakkında ayrıntılı bilgi veren Annan, ateşkes hattı boyunca askeri durumun genel olarak sakin ve istikrarlı kaldığını bildirdi. 
Genelde birbirlerine kaşı duran Türk ve Rum kuvvetlerinin UNFICYP'le işbirliği yaptığını ve kendilerini zaptettiğini kaydeden Annan, şubatta uygulamaya konulan yeni operasyonlar konsepti nedeniyle, sınırda yaşanan olayların giderek azaldığını bildirdi. Rapora göre, geçen yılın mayıs ve eylül aylarında 440 olay meydana gelirken, bu yılın aynı döneminde olay sayısı 341'e düştü. 

Tüzükler ayrılıyor 
Bu arada Avrupa Birliği'nin AB Kıbrıslı Türklerin izolasyonuna son vermek amacıyla kabul ettiği tüzükler konusunda işler Ankara'nın istediği yönde ilerlemiyor. AB'nin tüzükleri ayırması kesinleşti. 
AB Konseyi, mali yardım tüzüğünü onaylayacak, doğrudan ticaret tüzüğü ise rafa kaldırılacak. Tüzüklerin ayrılmasında AB üyelerinin ve Dönem Başkanı İngiltere'nin Rumların direnişini kıramaması etkili oldu. 


</TEXT>
</DOC>
