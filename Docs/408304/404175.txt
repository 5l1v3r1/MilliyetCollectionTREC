<DOC>
<DOCNO> 404175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/guncel/gun05.html </URL>
<DATE> 2005/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'dan Aşkın için ilk açıklama 
</HEADLINE>
<TEXT>


AB Dönem Başkanlığı Rektör Aşkın davasını yakından takip ediyoruz, düzgün ve adil yargılama bekliyoruz 

ANKARA Milliyet 

Van Yüzüncü Yıl Üniversitesi Rektörü Prof. Dr. Yücel Aşkın'ın tutuklanmasına, yazar Orhan Pamuk hakkındaki dava kadar ilgi göstermediği için Türk aydınları tarafından eleştirilen Avrupa Birliği'nden, konuyla ilgili ilk açıklama dün AB Dönem Başkanı İngiltere'nin Ankara Büyükelçiliği aracılığıyla geldi. 
Tutuklanmasından bu yana Aşkın'la ilgili ilk kez görüş bildiren AB Dönem Başkanlığı açıklamasında, "AB, Van Üniversitesi Rektörü aleyhinde açılan davayı yakından takip etmektedir. Dönem Başkanlığı, 14 Aralık'ta Van'da yapılan duruşmanın ilk gününde Van'da hazır bulundu. AB, Aşkın'ın devam eden tutukluluk hali ve tutukluluk koşullarının yeniden incelenmesi de dahil adil ve düzgün bir yargılama beklentisi içindedir" denildi. Açıklamada, dün Şişli İkinci Asliye Ceza Mahkemesi'nde başlayan Orhan Pamuk davasıyla ilgili de şu ifadeler yer aldı 

'AB, ciddi endişe duyuyor' 
"AB, mahkemenin davayı 7 Şubat'a kadar durdurma kararını not etmiştir. Davanın düşmesini umut eden AB, Pamuk ve diğerleri aleyhindeki suçlamalardan ciddi endişe duyduğunu bir kez daha vurgular. AB, ifade özgürlüğü konusunda Avrupa İnsan Hakları Sözleşmesi'nde belirlenen standartların benimsenmesinin önemini de bir kez daha vurgular." 



</TEXT>
</DOC>
