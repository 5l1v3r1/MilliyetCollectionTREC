<DOC>
<DOCNO> 405818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sonyas11.html </URL>
<DATE> 2005/12/22/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
İthal gelinlere zorlu sınav 
</HEADLINE>
<TEXT>

     Hollanda Parlamentosu'nun, özellikle "ithal gelinleri" sınırlamak amacıyla sıkı bir Hollanda dili ve kültürü testinin uygulanmasını öngören düzenlemeyi onaylamasının yankıları sürüyor. Kişi başına 350 euroya mal olacağı belirtilen testi almak isteyenlerin 250-350 saat hazırlık yapmaları gerekeceği hesaplanıyor. 
     Hollanda Parlamentosu, özellikle evlilik yoluyla aile birleşmelerini caydırmayı amaçlayan düzenlemeye yeşil ışık yaktı. Söz konusu düzenleme kapsamında Hollanda'ya göç etmek isteyenlerin Hollanda dili ve kültürüne ilişkin zorlu bir testten geçmeleri gerekecek. 
     Yabancı ülkelerdeki Hollanda Büyükelçilikleri ve Konsoloslukları'nda yapılacak testlerin kişi başına 350 euroya mal olacağı belirtiliyor. Bu arada, test almak isteyenlerin 250-350 saat hazırlık yapmalarının gerekeceği hesaplanıyor. 
     
     EN ÇOK TÜRKLER KATILACAK 
     Yeni düzenlemeyi değerlendiren İngiliz yayın kurumu BBC de, "Zaten sıkı bir göç politikası olan Hollanda ithal gelinleri azaltmayı amaçlıyor" dedi. BBC, söz konusu sınavlara her yıl başta Türkiye, Fas ve Surinam olmak üzere, çeşitli ülkelerden toplam 14 bin kişinin katılacağının sanıldığını kaydetti. 
     Hollanda Adalet Bakanlığı da "Hollanda toplumuna entegrasyon uzun bir süreç olduğu için yeni gelenlerin, Hollanda'ya gelmeden önce Hollanda dili ve toplumu konusunda temel bilgilere sahip olmaları önem taşıyor" açıklamasını yaptı. 
     
</TEXT>
</DOC>
