<DOC>
<DOCNO> 403427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sonspo14.html </URL>
<DATE> 2005/12/14/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Blatter Paranın gücü, sahalarda adeletsizlik getiriyor... 
</HEADLINE>
<TEXT>

     Uluslararası Futbol Federasyonları Birliği UEFA Başkanı Sepp Blatter, "Hırs, futbolu mahvediyor. Paranın gücü sahalara adaletsizlik getiriyor" dedi. 
     Blatter, Japonya’da devam eden 2. Dünya Kulüplerarası Futbol Şampiyonası’nda, bugün oynanacak maçlar öncesi yaptığı konuşmada, Avrupa’daki liglerden yakınarak, "Bazı liglerde zengin gittikçe daha da zengin olurken, fakir gittikçe fakirleşiyor. Bu, futbol değil. 
     Paranın cazibesi ve gittikçe artan futbolcu göçleri, futbol için büyük tehlike arz ediyor" diye konuştu. 
     Futbolcuların aldıkları yüksek ücretlerin kontrol altına alınması ve sadece birinci liglerde değil tüm liglerde gelişme kaydedilebilmesi için daha önce İngiltere Spor Bakanı Richard Carbon ile görüştüğünü ifade eden Blatter, "Yıllardır zengin Avrupa kulüpleriyle tartışıyoruz. Futbol, bu kulüpler tarafından yok ediliyor" dedi. 
     Takımlarda yer alan yabancı oyuncu sayısına karşı tepkisini de her fırsatta dile getiren Blatter, kulüplerdeki düzenlemelerin FIFA tarafından yapılmadığını ancak bu konunun çok önemli olduğunu belirterek, "Bu kulüplere kalmış bir şey. Oyuncu göçünü engellemek çok önemli. Avrupa Birliği’nde yasal olan serbest dolaşım, kulüplerin bu sınırlamayı getirmesini olumsuz yönde etkiliyor" yorumunu yaptı. 
     
</TEXT>
</DOC>
