<DOC>
<DOCNO> 402948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/spor/spo30.html </URL>
<DATE> 2005/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Özberk gitti, Kurtar geldi 

ÇAYKUR Rizespor'da Denizlispor yenilgisi sonrası Teknik Direktör Sakıp Özberk istifasını verdi. Yönetim istifayı kabul ederken, Güvenç Kurtar ile yapılan görüşmeler sonunda anlaşmaya varıldı. Genel Kaptan Yılmaz Zehiroğlu, Kurtar'ın bugün imza atıp, daha sonra antrenmana çıkacağını söyledi. 

Erciyes öfkeli 

KAYSERİ Erciyesspor Başkanı Enver Kemaloğlu, 3-0 yenildikleri Fenerbahçe maçının hakemi Selçuk Dereli'ye sert tepki gösterdi. Kemaloğlu, "Fenerbahçe'nin galibiyet için hakeme ihtiyacı yoktu. Dereli, Tuncay'a penaltı çalamadı, Volkan'a da kırmızı kart gösteremedi" dedi. 

Sivas sert çıktı 

SİVASSPOR Basın Sözcüsü Fikret Ünsal, Konyasporlu taraftarları yaylım ateşe tuttu. Ünsal, "Konya'dan futbol seyircisi geleceğini tahmin ediyordum. Ancak 150 kadar anarşistin, çok açıkça söylüyorum 150 tane psikopatın geleceğini tahmin etmemiştim" diye konuştu. 

Suç duyurusu 

İKİNCİ Lig A Kategorisi takımlarından Mersin İdman Yurdu, Altay maçının hakemi Süleyman Abay hakkında Cumhuriyet Başsavcılığı'na başvurdu. Mersin Adliyesi'nde Abay için "Görevi kötüye kullanmak, toplumda infiale sebebiyet vermek sureti ile taraftarları isyana tahrik ve teşvik etmek" gerekçesiyle suç duyurusunda bulunuldu. 

Özerten öfkeli 

Merkez Hakem Kurulu Başkanı Ufuk Özerten, Beşiktaş'ın, Galatasaray maçındaki oyuncu değişikliği tepkisinin yersiz olduğunu söyledi. Özerten, Beşiktaş'ın gol sonrası hemen santra yaptığını kaydederek, "Madem sakat oyuncu var ve değişim ihtiyacı bulunuyorsa, santra yapılmamalıydı. Kulübe ile Beşiktaş'ın arasındaki problem, bizim 4. hakeme fatura ediliyor" dedi. 

Gençler karavana 

Gençlerbirliği, Galatasaraylı genç golcü Hasan Kabze ve Beşiktaşlı Veysel Cihan için yaptığı transfer girişimlerinden sonuç alamadı. Kırmızı - siyahlı idarecilerin, iki futbolcu ve kulüpleriyle yapılan görüşmelerde anlaşma sağlayamadığı öğrenildi. 

Bebbe mutluluğu 

Konyaspor'da, Sivasspor deplasmanında alınan bir puan ve Bebbe'nin yeşil - beyazlı forma altında ilk golünü atmasının sevinci yaşanıyor. Basın Sözcüsü Güven Öten, "Maçın hakkı beraberlikti ve öyle de oldu. Haftalardır gol atamayan Bebbe'nin bu maçta rakip ağları sallaması bizi ayrıca sevindirdi" dedi. 

Schalke'de deprem 

Milli futbolcu Hamit Altıntop'un forma giydiği Almanya'nın Schalke Kulübü'nde, Teknik Direktör Ralf Rangnick'in işine son verildi. Mavi - beyazlı yönetim, üç gün önce, "Sezon sonunda sözleşmem bitiyor, gideceğim" diyerek şimşekleri üzerine çeken Rangnick'i görevden aldı. 

Tüfekçi görevde 

İkinci Lig A Kategorisi'nde son sırada yer alan Çanakkale Dardanelspor'da teknik direktörlük görevine İlyas Tüfekçi getirildi. Tecrübeli hoca, kulüp binasında düzenlenen törende yardımcılığını yapacak olan Metin Özkan'la birlikte 1.5 yıllık sözleşme imzaladı. Bir süredir takımın başında bulunan Mustafa Mete Ertem ise altyapıya geri döndü. 


</TEXT>
</DOC>
