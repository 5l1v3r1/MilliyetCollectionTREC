<DOC>
<DOCNO> 406466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/25/son/sonsiy13.html </URL>
<DATE> 2005/12/25/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Meclis'te tansiyon yükseldi Kavga nedeniyle oturuma ara verildi 
</HEADLINE>
<TEXT>

     TBMM Genel Kurulu’nda yine tartışma çıktı. ANAP Erzurum Milletvekili İbrahim Özdoğan’ın, AKP’li bakanların çocuklarını eleştirerek, "Hz Muhammed’in yasakladığı bir şekilde çocuklarınız mal edindiler" dedi. Özdoğan, "Onlar bu dünyada fındık kırarken, kabirde topuzları yiyeceksiniz uyarıyorum sizi" diye konuştu. Başbakan Yardımcısı Mehmet Ali Şahin, bu sözlere yanıt vermek üzere kürsüye gelirken, CHP’li Bayram Meral’in laf atması üzerine, "Herkes kendi konumunun ve kapasitesinin gereğini yerine getirir. Oturun yerinize" diye konuşunca kavga çıktı. 
     TBMM Genel Kurulu’nda, bütçe üzerinde söz alan ANAP Erzurum Milletvekili İbrahim Özdoğan, ABD’de kaçak işçi çalıştıran bir bakanın istifa ettiğini, Avrupa’da başbakanların ve bakanların belli bir para miktarının üzerinde hediye alamayacaklarını anlattı. 
     
     "KABİRDE TOPUZLARI YİYECEKSİNİZ" 

     Özdoğan, bunun ardından Maliye Bakanı Kemal Unakıtan’ın oğlunun mısır ithali, Ulaştırma Bakanı Binali Yıldırım’ın oğlunun gemi alımı ile ilgili iddiaları gündeme getirerek, "Emri hak vaki olacak hepimiz gideceğiz. Hz Muhammed’in yasakladığı bir şekilde çocuklarınız mal edindiler. Onlar bu dünyada fındık kırarken, kabirde topuzları yiyeceksiniz uyarıyorum sizi" dedi. 
     Bu sözlere yanıt vermeye gelen Başbakan Yardımcısı Mehmet Ali Şahin’e, CHP’li Bayram Meral laf attı. Bunun üzerine Şahin, "Herkes kendi konumunun ve kapasitesinin gereğini yerine getirir. Oturun yerinize" diye tepki gösterdi. CHP’lilerin tepkisi üzerine Şahin, konuşmasına devam edeceğini belirterek, "Herkes kendi konumunun, karakterinin gereğini yerine getirir" dedi. Bu söz üzerine CHP’liler sıralara vurup tepki gösterirken, AKP, CHP ve ANAP milletvekilleri birbirlerinin üzerine yürüdü. Başkan oturumu kapattı. 
     Oturumun açılmasından sonra söz alan Bakan Şahin, "Herkes kendi karakterinin gereğini yapar derken önce kendimi söylüyorum. Ben kendi karakterime göre konuşuyorum. 
     Bu sözümün bir muhatabı yok. Karakterim nasıl konuşmamı gerektiriyorsa öyle konuşurum. Konuşmamın muhatabı ne Meral, ne başka bir milletvekili arkadaştır" dedi. 
     
     ÇOCUKLARIMIZ TEMBİHLİ 

     Şahin, ANAP’lı Özdoğan’ın AKP’li bakanları "etik kurallara uymayan, ahlak kurallarına uymayan, çoluk çocuğunu zengin eden bir iktidar olduğu iddiasında bulunduğunu" belirterek, "Bunları külliyen reddediyorum. Milletvekili maaşı ve bakan olarak bize ödenen 109 lira dışında başka gelirimiz yoktur. Çocuklarımız Bakanlığın önünden bile geçmemeleri için dedikoduya mahal olmaması için tembihlidir" dedi. 
     
     "YÜCE DİVAN’DA DAVALARI DEVAM EDERKEN BİZE AHLAK DERSİ VERİYOR" 

     Şahin, "Biz yasalara uyarız. Kursağımızdan haram lokma geçmesin diye düşünen insanlarız" derken, şunları söyledi 
     "Bize ahlak dersi vermeye çalışıyor. Bu ANAP’ın eski Genel Başkanı Yüce Divan’da yargılanmaya devam ederken, bu ANAP’ın bakanları Yüce Divan’da yargılanmaya devam ederken bize ahlak dersi vermeye çalışıyor. Külliyen reddediyorum. 
     Önce DYP’ye sonra yönetimde görev verilmedi diye ANAP’a geçeceksin, sonra bize ahlak dersi veriyorsun. Reddediyorum. 
     Hiçbir sözünün hükmü yok. Önce siz seçmenleriniz nezdinde kendinizi aklayın gelin" şeklinde konuştu. 
     ANAP’lı Özdoğan’ın yabancı devlet adamlarının yüksek kıymette hediye almayı reddedettiğini söylediğini anımsatan Şahin, bunu kendilerinin de uyguladıklarını, belli bir limitin üzerindeki hediyelerin demirbaş kaydedildiğini söyledi. Şahin, "Bizi yere baktıracak bir icraatımız olmamıştır. Bundan sonra da olmayacaktır" dedi. 
     CHP Grup Başkanvekili Haluk Koç, küsrüye gelerek milletvekili transferlerinin "AKP’nin yumuşak karnı" olduğunu belirterek, Şahin’e, "Peki CHP’den size giden milletvekillerine ne vaadettiniz" diye sordu. Koç, gazetelerde Başbakan Erdoğan ve eşine verilen hediyeler ile bakanların çocuklarının faaliyetleriyle ilgili birçok haber çıktığını da anımsattı. 
     Sabah oturumunda da Maliye Bakanı Kemal Unakıtan ile CHP Konya Milletvekili Atilla Kart arasında tartışma yaşanmıştı. 

ANKA 

     
</TEXT>
</DOC>
