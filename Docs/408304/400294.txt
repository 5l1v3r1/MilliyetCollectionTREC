<DOC>
<DOCNO> 400294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/son/sontur02.html </URL>
<DATE> 2005/12/03/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Terörist zanettikleri gençleri linç edeceklerdi 
</HEADLINE>
<TEXT>

     KEREM PULGAT Konya DHA 

Konya'da bir bilgisayar mağazasının önüne bırakılan evrak çantası heyecan yarattı. Şüpheli çanta fünye ile patlatılırken, çantayı bıraktıkları belirlenen üç genç, kendilerini terörist zannederek tekme tokat döven vatandaşlar tarafından linç edilmek istendi. 
     Selçuklu İlçesi'ndeki mağazanın önüne önceki gün bırakılan şüpheli çantayı gören çalışanlar, polise haber verdi. Olay yerine gelen polis ekipleri trafiği kesip, çevrede güvenlik önlemi aldı. Mağazada çalışanlar ve üst katlardaki dairelerde oturanlar dışarı çıkarıldı. Bomba imha ekibi tarafından patlatılan şüpheli çantadan iş sözleşmeleri, faturalar ve tapu senetleri çıktı. 
     Mağazanın güvenlik kamerası olduğunu öğrenen polisler, kayıtları incelediğinde üç gencin çantayı bırakıp kaçtıklarını, kameradaki gençlerin kalabalığın içinde olan biteni izlediğini belirledi. 
     Polisler, Orhan Veli Özdemir 18 , Sadık Kabal 25 ve Ercan Uyutucu 21 adlı gençleri gözaltına almak istedi. Bu sırada yayılan "Çantayı bırakan bombacı teröristler bunlarmış" söylentisi kalabalığı harekete geçirdi. Yaklaşık 50 kişilik bir grup terörist zannetikleri gençleri polisin yanında tekme ve tokatlarla döverek linç etmek istedi. Polis ekipleri, kalabalığın elinden güçlükle aldıkları üç genci hızla polis otosuna bindirip olay yerinden uzaklaştırdı. 
     Üç gencin ifadelerinde, Çantayı olay yerinden yaklaşık 100 metre uzaklıkta sokakta bulduk. İçinde para olabileceğini düşünerek aldık. Başka bir sokakta içine baktık. Para olmadığını görünce mağazanın önüne bıraktık'' dedikleri öğrenildi. 
     Polis bu ifadeyi şüpheli bularak, zanlıların çantayı çalmış olabilecekleri ihtimalini araştırdı. Üç genç çantayla ilgili çalıntı ihbarının olmaması üzerine, savcılığın talimatı ile serbest bırakıldı. 
     
</TEXT>
</DOC>
