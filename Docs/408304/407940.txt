<DOC>
<DOCNO> 407940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/soneko18.html </URL>
<DATE> 2005/12/30/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Foça Tatil Köyü, satışa hazır... 
</HEADLINE>
<TEXT>

     Halk arasında ''Fransız Tatil Köyü'' olarak da bilinen Emekli Sandığı Genel Müdürlüğü'ne ait Foça Tatil Köyü ve arazilerinin özelleştirilmesine dönük çalışmaların tamamlanmak üzere olduğu bildirildi. 
     AK Parti İzmir Milletvekili Prof. Dr. Mehmet Tekelioğlu, yaptığı açıklamada, Özelleştirme İdaresi'nin konuyla ilgili hukuki altyapı çalışmalarını tamamlamak üzere olduğunu kaydetti. 
     Maliye Bakanlığı ve Özelleştirme İdaresi Başkanlığı'ndan konuyla ilgili bilgi aldığını belirten Tekelioğlu, Foça Tatil Köyü'nün ve kullandığı Hazine arazilerinin satışı için gerekli izinlerin alındığı söyledi. Tekelioğlu, ''Foça Tatil Köyü olarak kullanılan sandık ve hazineye ait taşınmazların kullanım hakkının üçüncü şahıslara devredilmesine ilişkin izin alınmıştır'' dedi. 
     Foça Tatil Köyü'nün tüm arazileriyle birlikte özelleştirilme programında değerlendirilebilmesi için mülkiyete ilişkin hukuki altyapının tamamlanmak üzere olduğuna işaret eden Tekelioğlu, Kültür ve Turizm Bakanlığı'ndan da gerekli izinlerin alınması için 9 Aralık'ta Maliye Bakanlığı'nın ilgili Bakanlığa müracaat ettiğini belirtti. Tekelioğlu, açıklamasında şöyle dedi 
     ''Keşke yapılan çalışmalarda hiç bir pürüzle karşılaşmasak. Asla yasal olmayan bir girişim içinde olamayız. Türkiye bir hukuk devletidir. Ben yaptım oldu diyemezsiniz. Bu hassasiyeti gözettiğiniz zaman kimi gecikmeler de olmuyor değil. Kültür ve Turizm Bakanlığı'nın izninin alınması ardından özelleştirme çalışmaları tamamlanmış olacaktır. Konu büyük oranda halledilmiş durumdadır. Mutlu sona çok yaklaştık. Hukuki altyapı tamamlanır tamamlanmaz bu mesele de hayırlı neticeler verecek şekilde çözüme kavuşmuş olacaktır.'' 
     
</TEXT>
</DOC>
