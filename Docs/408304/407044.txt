<DOC>
<DOCNO> 407044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sonsiy25.html </URL>
<DATE> 2005/12/27/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Erdoğan'ın açtığı dava... Uzan'a 6 gün hapis, 427 YTL para cezası verildi 
</HEADLINE>
<TEXT>

     Başbakan Recep Tayyip Erdoğan’ın 2004 yerel seçimleri öncesinde kendisine hakaret ettiği iddiasıyla suç 
     duyurusunda bulunduğu GP Genel Başkanı Cem Uzan hakkında Kars’ın Sarıkamış İlçesi’nde açılan dava sonuçlandı. Uzan’a verilen 6 gün hapis ve 427 YTL para cezası ertelendi. Sarıkamış Asliye Ceza Mahkemesi’nde, 2004 yerel seçimleri öncesi Sarıkamış mitinginde, Başbakan Erdoğan’ın kendisine "hakaret", "hükümetin manevi şahsiyetini tahkir ve tezyif" ettiği yönünde Uzan hakkında suç duyurusunda bulunması üzerine açılan davaya devam edildi. Duruşmada, mahkeme, Uzan’ı TCK’nın 482 1’inci maddesi gereğince 7 gün hapis cezası ve 50 bin Türk Lirası para cezasına çarptırdı. Uzan’a verilen para cezası 4421 sayılı kanunla değişik TCK’nın 19. maddesi gereğince suç tarihi itibariyle 440 YTL’ye çevrildi. Uzan’a verilen hapis cezası, Erdoğan’ın TBMM üyesi olduğu için 1 6 oranında artırıldı. Daha sonra Uzan’ın savunmaları, lehine takdir indirici neden kabul edilerek, verilen cezadan 765 Sayılı TCK’nın 59. maddesi gereği 1 6 oranında indirim yapılarak, 6 gün hapis ve 427 YTL para cezası verildi. Uzan’a verilen, "hürriyeti bağlayıcı cezanın" 4421 Sayılı Kanun’la değişik 647 Sayılı Kanun’un 4. maddesi gereği, sanığın kişiliği, suçun işlenmesindeki özelliklere göre beher günü takdiren 11 YTL üzerinden paraya çevrilerek, 66 YTL adli para cezası ile cezalandırıldı. Para cezasına çevrilen hapis cezası ile birlikte Uzan’a 493 YTL adli para cezası verildi. Mahkeme, Uzan’ın geçmişteki haline, suç işleme hususundaki eğilimine göre cezanın ertelenmesine karar verdi. Mahkeme, Uzan’ın ayrıca Erdoğan’ın 400 YTL’lik avukatlık ücretini ödemesine de karar verdi. 
     
</TEXT>
</DOC>
