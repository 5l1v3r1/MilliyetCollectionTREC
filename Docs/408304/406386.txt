<DOC>
<DOCNO> 406386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/25/spor/spo02.html </URL>
<DATE> 2005/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener, Erman'ı istedi 
</HEADLINE>
<TEXT>


Teknik Direktör Daum'un, Ankaraspor'un sol kanat oyuncusu Erman Özgür'ü renklerine katmak için Rıza Çalımbay ile görüştüğü öğrenildi. Başkent ekibi, transfere yeşil ışık yakarken, karşılığında Servet'i istedi 

İLHAN GÜLER 


Fenerbahçe'nin, Ankaraspor'un sol kanat oyuncusu Erman Özgür'ü renklerine bağlamak için girişimde bulunduğu bildirildi. 
Sarı - lacivertli ekip, sezon başında transfer etmek istediği Erman için mavi - beyazlı ekibin kapısını yeniden çalarken, Ankaraspor'un bu futbolcuya karşılık Fenerbahçe'de sakatlığı nedeniyle fazla forma giyemeyen Servet'i talep ettiği belirtildi. 
Fenerbahçe Teknik Direktörü Daum ile Ankaraspor Teknik Diretörü Rıza Çalımbay'ın konuyla ilgili görüştüğü öğrenildi. Çalımbay'ın, Denizlispor'dan talebesi olan Servet'i takımda görmek istediği belirtilirken, milli futbolcunun sezon sonunda sözleşmesinin sona ermesi nedeniyle Fenerbahçe'den ayrılmayı düşünmediği kaydedildi. Sarı - lacivertli kulüp, sezon başında da Erman Özgür'ü almak istemiş ancak yüksek bonservis bedeli nedeniyle transferinden vazgeçilmişti. 
Bu arada Daum çoğu zaman şans vermekten kaçındığı, sahaya sürdüğü zaman da performanslarını beğenmeyip eleştirdiği genç yedeklerinin devre arası transfer olma isteklerini veto etti. Alman hoca "Hazırlık kampından önce kimse bir yere gidemez" dedi. 

Fenerium balosu yapıldı 

Fenerbahçe Kulübü'nün lisanslı ürünlerini pazarlayan Fenerium'un her yıl geleneksel olarak düzenlediği "Yılbaşı Balosu", Şükrü Saracoğlu Stadı'nın VIP Salonu'nda yapıldı. Fenerium lisansiye firmaları ve çalışanlar ile kulüp çalışanları ve çeşitli şubelerin yöneticilerinin katıldığı baloda, Fenerbahçe Kulübü Asbaşkanı Murat Özaydınlı'nın konuşmasından sonra katılanlara dağıtılan biletlerin çekilişi yapıldı. Çeşitli hediyelerin dağıtıldığı baloda, "Cumhuriyet ilelebet payidar kalacaktır" yazan Atatürk resmi büyük ilgi gördü. 

Omlet olmadı 

Appiah, 26. doğum gününü bazı takım arkadaşlarıyla kutladı. Ganalı futbolcu, "Takım arkadaşlarımın tamamı burada olsaydı doğum günüm çok farklı kutlanırdı. Çünkü onlar doğum günü olmayan insanları da omlet yapıyorlar. Doğum günüm olmamasına rağmen geçmişte benim kafamda çok yumurta kırdılar" dedi. Antrenmanları ve takım içi dostluğu özlediğini belirten Ganalı oyuncu, "Ne kadar iyi çalışıyorsanız o kadar dinlenmek zorundasınız. Bu konuda özellikle Roland Koch'tan önemli uyarılar aldık. Gerçek tatil benim için yarın bugün başlayacak" diye konuştu. Appiah'ın, tatilini geçirmek üzere bugün İtalya'ya gideceği açıklandı. 

Volkan site açtı 

Sarı - lacivertli ekibin genç kalecisi Volkan Demirel de internet dünyasındaki yerini aldı. Başarılı file bekçisi, taraftarlarla iletişim kurmayı amaçladığı "www.volkandemirel1.com" adresli internet sitesini yayına açtı. Volkan, "Zaman zaman benimle ilgili olarak basında çıkan haberlere süratle karşılık verebilme adına gösterdiğim gayret, çoğu zaman etkisiz kalıyordu. Ancak bu tür iletişimi sadece yalanlama makinası gibi kullanmayacağım" dedi. 


</TEXT>
</DOC>
