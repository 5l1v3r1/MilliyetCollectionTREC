<DOC>
<DOCNO> 402385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/son/sonyas06.html </URL>
<DATE> 2005/12/10/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
"Picasso İstanbul'da"da sergisine ziyaretçi akını... 
</HEADLINE>
<TEXT>

     Nuray Gürel 

Sabancı Üniversitesi Sakıp Sabancı Müzesi'ndeki ''Picasso İstanbul'da'' adlı sergi, yoğun ilgi nedeniyle ziyaretçi akınına uğruyor. 
     Emirgan'daki müzede 24 Kasım'da vatandaşların ziyaretine açılan ve değişik kesimlerden ziyaretçi çeken sergiyi, bugüne kadar çoğunluğu öğrenci olmak üzere 25 bini aşkın kişi gezdi. 
     Cumhurbaşkanı Ahmet Necdet Sezer ve eşi Semra Sezer'in yanı sıra iş, sanat ve kültür dünyasının önde gelenlerinin de ziyaret ettiği sergi, ilgi görmeye devam ediyor. 
     Sakıp Sabancı Müzesi Müdürü Nazan Ölçer, AA muhabirine yaptığı açıklamada, sergiyi çoğunlukla gençlerin gezdiğine işaret ederek, şunları söyledi 
     ''Büyük bir şöhreti, emsalsiz olan bir büyük sanatçının eserlerini görme merakı var. Sanatla ilgili olmayanların bile, Picasso adından etkilenerek gezdiğini görüyoruz. Gençler çoğunlukta. Yurtdışındaki müzelerin ziyaretçi profili 60-65 yaş üstü insanlardır. Biz de ise genç nüfusun ilgisi ortaya çıktı. Orta yaşlılar da geliyor. Uzak şehirlerden telefon edip, parasını biriktirip gelenler var. Telefonlardan anladığımız kadarıyla fiyatını düşünüyorlar. Evlilik yıldönümü için gelmek isteyenler de var. 
     Tüm bunlar, Türk halkının dünya çapında sanat olayına açlığını gösteriyor. İyi bir iş yaptığımızı sanıyorum. Bunun arkası da gelecek. Türk insanını, layık olduğu gibi dünya çapında sanatçılarla buluşturacağız.'' Sanat dünyasının en büyük eksiğinin ''dünya sanatının ustalarıyla buluşma şansı olmayışı'' olduğunu kaydeden Ölçer, genelde sanatçılarla ve eserleriyle kitaplardan tanışıldığını bildirdi. 
     Türkiye'de sanatla ilgilenen ve eğitimini alan geniş bir genç kitlenin bulunduğuna dikkat çeken Ölçer, tüm bu kitleyi dünya sanatçılarıyla buluşturmanın önemli olduğunu ifade etti. 
     Nazan Ölçer, ''Türk insanı ikinci elden öğrenmeye layık değil. Bu sergiyi gezen gençlerin, sanat meraklısı insanların, bundan sonra ürettiği şeylerde bu sergiden izler taşıyacaklarına inanıyorum'' dedi. 
     Sadece sergiyle de yetinmedikleri, serginin son bölümü olan Şubat-Mart aylarında haftada 2 kere olmak üzere dünyanın en büyük Picasso uzmanlarını getirip, ünlü sanatçının enine boyuna her boyutuyla inceleneceğini dile getiren Ölçer, ''En ünlü üniversitelerde bir arada bulanamayacak Picasso uzmanları gelecek, onları dinleme şansına sahip olacağız'' diye konuştu. 
     
     SERGİ 
     Öte yandan, ünlü sanatçının 51'i yağlıboya, 47'si çizim, 13'ü seramik, 12'si heykel, 8'i gravür, 2'si taşbaskı ve 2'si duvar halısından oluşan 135 eserinin yer aldığı sergiyi ziyaretçiler, kendilerine verilen cihazlarla eserler hakkında sesli bilgi alarak geziyor. 
     Türkiye'de dünyaca ünlü bir sanatçıya ayrılan ilk kapsamlı sergi olma özelliği de taşıyan ''Picasso İstanbul'da'', 26 Mart 2006 tarihine kadar açık kalacak. 
     
</TEXT>
</DOC>
