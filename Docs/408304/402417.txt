<DOC>
<DOCNO> 402417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/guncel/gun06.html </URL>
<DATE> 2005/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Olmazı olduran sergi 
</HEADLINE>
<TEXT>


Günseli Kato, yeni sergisi "Balık Ağaca Çıktı"da balık, kuş, bambu ve insan imgeleri kullanıyor 

ASLI ONAT 

Sanatçı Günseli Kato'nun yeni sergisi "Balık Ağaca Çıktı", Galeri G - Art'ta açıldı. Kato, yeni eserlerinde sıkça kullandığı bir tema olan suyun yanı sıra özgün üslubuyla resmettiği balık, kuş ve insanları çıkarıyor karşımıza. 
Kato sergiyle ilgili sorularımızı yanıtladı 

Serginizi gezerken birbirlerine bitişik tuvalleriniz arasındaki bir boşluk dikkatimizi çekti... 
Eserlerin yerleştirilmesi sırasında bir aksilik oldu ve böyle bir boşluk oluştu. Ara sıra başıma böyle aksilikler gelir ama hiç korkmam. Yapıtlarımın üzerine boya ya da su dökülebilir ben her zaman hazırım. Hemen bir resim yapabilirim boş tuvalin üzerine. Herkesin içinde resmimi tamamlarım, hiç sorun değil. "Bir kenara çekileyim, Bodrum'a gidip insanlardan uzaklaşıp resim yapayım" anlayışında olmadım hiç. Resim, işim, özel hayatım ayrı değil çünkü hepsi bir arada. 

Yeni serginiz "Balık Ağaca Çıktı"da yaşamın sudan geldiğinden yola çıkarak balık, kuş, bambu ve insan imgeleri kullanıyorsunuz. Bu dört imge arasında nasıl bir bağlantı kurdunuz 
Hayatın dönüşüm olduğuna inanıyorum. Su, insan ruhunu temizler ve yeniden doğuşu simgeler. Bambu da uzun hayatın ve gücün sembolüdür. Bambu ve akrabaları olan bitkileri hat sanatımızda da kullanıyoruz. Bambuyla Arap alfabesindeki elifi birbirine çok benzetirim. İkisi de dimdik ayakta durur ve asildir. Yunus Emre'nin de "Balık kavağa çıkarsa" diye bir benzetmesi vardır. Ben kendi yaşam deneyimimden yola çıkarak "Balık ağaca çıktı", yani olmazı oldurdu dedim. Anlam mecazi ama resimlerde gerçek var. 

'Balık gibi hissettim' 
Serginizin açılışı için kendi fotoğrafınızı kullandınız. 
Resimlerimde anlatmaya çalıştığım kavramların içinde nasıl yer alırım diye düşündüm. Kendimi balık gibi, suyun içinde yaşayan bir varlık olarak hissettim. 

2003'te Uptown Alışveriş Merkezi'nde bir sergi açmış ve o zaman sergilerin galerilerde halka pek ulaşmadığını söylemiştiniz. Şimdi de bir alışveriş merkezi bünyesinde yer alan bir galeride sergi açıyorsunuz. 
Sergi açmak için çok geniş mekanlara ihtiyaç duyuyorum, galerileri tercih etmememin nedenlerinden biri de bu. Galeri G - Art'ı Ana ve Çocuk Eğitim Vakfı AÇEV ile bağlantılı olduğu ve serginin gelirinin bir kısmı vakfa aktarılacağı için tercih ettim. İnsan bir yaştan sonra sosyal sorumluluk almak zorunda hissediyor kendisini. 
30 Ocak 2006'ya kadar. Galeri G-Art 0212 296 08 76 



</TEXT>
</DOC>
