<DOC>
<DOCNO> 400591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/yasam/axyas01.html </URL>
<DATE> 2005/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Sokak köpeğine AB'li muamelesi 
</HEADLINE>
<TEXT>


Gaziantep'te sokak köpeklerinin toplanması için ihale açıldı. İhale şartnamesi AB standartlarına göre belirlendi. Yani köpekler 'incitilmeden' toplanacak 

SERKAN ARMAN 

Gaziantep Büyükşehir Belediyesi sokak köpeklerinin toplanmasını ve bakımını ihaleye çıkardı. Gaziantep Büyükşehir Belediye Başkanı Asım Güzelbey, hayvanları "çağdaş ölçülerde" yakalamayı şart koşan ihaleyi, AB standardı hedefinin bir parçası olarak gördüğünü söyledi. 
Büyükşehir Belediyesi, 19 Aralık'ta kentteki sokak köpeklerinin toplanmasını, tedavi ve bakımını ihale edecek. Son birkaç yıldır tekrarlanan uygulamayla veteriner hekim gözetiminde yaklaşık bin sokak köpeğinin yakalanması bekleniyor. İhale şartnamesinde de "Toplama işi hayvanlar dövülmeden, incitilmeden ve hiçbir şekilde zarar verilmeden yakalanıp uygun şekilde düzenlenmiş bir araçla çağdaş ölçülerde şiddet kullanılmadan gerçekleştirilecektir" ifadesi yer alıyor. 
Şartnameye göre, toplama işlemi özel donanımlı, çift kabinli kapalı kamyonet veya panelvan minibüsle yapılacak. Personel kıyafetleri ısırmaya karşı korumalı olacak. Personele ayrıca koruyucu kuduz aşısı şartı getirilecek. İhalenin yaklaşık 90 - 100 bin YTL'lik olduğunu belirten belediye görevlileri, "Bir köpeğin yıllık bakım maliyeti, beslenmesi, tedavisi ve kısırlaştırması dahil aylık yaklaşık 8 YTL'ye geliyor. Ortalama 1500 - 2000 köpek toplanıyor. Fiyata altı personelin maaşı ve araç masrafları da dahil" dedi. 

Karne çıkarılacak 
İhaleyi kazanan şirket, yakalanan köpekleri belediyenin hazırladığı barınağa götürecek. Burada dezenfekte edilen hayvanlar karantinaya alınacak. İsteyen vatandaşlara aşılanmış, karneli köpekler verilecek. 




</TEXT>
</DOC>
