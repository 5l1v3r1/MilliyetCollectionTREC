<DOC>
<DOCNO> 401543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/magazin/amag.html </URL>
<DATE> 2005/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Davul, hayatın parçası' 
</HEADLINE>
<TEXT>


İstanbul Jazz Center'da iki gece üst üste çalan Mike Stern dörtlüsünün 24 yaşındaki kadın davulcusu Kim Thompson, özellikle erkek cazseverleri kendisine hayran bıraktı 

Aslı Onat 

Mike Stern dörtlüsü, yeni açılan İstanbul Jazz Center'da iki gece üst üste verdiği konserlerde cazseverleri bir saniye bile düşürmedikleri performanslarıyla etkiledi. Özellikle de grubun genç davulcusu Kim Thompson, erkek davulcuları dahi zorlayacak sololarıyla mek na gelen herkesi kendisine hayran bıraktı. Özellikle erkek seyircilerin ilgili bakışları oldukça belirgindi. 
Thompson, henüz 24 yaşında olmasına karşın Kenny Barron'dan rap hip hop topluluğu Run DMC'ye kadar pek çok farklı isimle çalışmış. Davulcu ayrıca The Real Live Show adlı bir rap grubunun da üyesi. 
Önceki geceki konserlerinde verdikleri on dakikalık molada yakaladığımız Thompson'a teybimizi uzattık. 
Davulunun başında fırtınalar estiren Kim Thompson, bagetlerini bırakıp enstrümanını terk ettiğinde önce hayranlarının tebriklerini kabul ediyor, sonra da utangaç bir gülüşle "Merhaba" diyordu. Son derece sıcak bir insan olan Thompson'ın ayrılırken fotoğrafçı arkadaşımız Hüseyin ile ikimizin yanaklarına kocaman, samimi öpücükler kondurduğunu da belirtelim. 

Davul çalmaya ne zaman başladınız 
ABD'nin Missouri eyaletinde bulunan Saint Louis kentinde büyüdüm. Dokuz yaşındayken komşumuzun davul çalması dikkatimi çekti. Ondan bana da öğretmesini istedim. Bas davul için davul notalarını nasıl okumam gerektiğini öğretti bana. Bu şekilde başladım ve zaman içinde davulun diğer bölümlerini de nasıl çalacağımı öğrenip kendimi ilerlettim. 

'Bir öykü anlatıyorum' 
Caz davulu yüksek fiziksel performans gerektiriyor. Form tutmak için uyguladığınız özel bir egzersiz programı var mı 
Çok özel bir egzersize ihtiyaç duymuyorum. Davul benim için hayatın bir parçası. Kafamda yaşam ve müzik kelimeleri birbiriyle eşanlamlı. Müziğin dışında neler olduğunu öğrenip bunları da müziğin içine taşıyor ve bir öykü anlatmaya çalışıyorsunuz. Sevgi, duygular, politika, arkadaşlıklar, ilişkiler... Bunların tümünü bir şekilde içimde dengeliyorum ve çalışıma yansıtıyorum. 

'Rock'ı da caz kadar severim' 
Oldukça sert bir stiliniz var. Rock davulcularından da etkilendiniz mi 
2003'te Manhattan School of Music Caz Performansı ve Kompozisyon bölümünden mezun oldum. Ama rock da caz kadar sevdiğim bir müzik türü. Dolayısıyla bu etkinin çalışıma yansıması kaçınılmaz. 

Favori davulcularınız kimler 
Zamanında Theolonius Monk ile de çalan Ben Riley, benim için büyük bir ilham kaynağı oldu. 

İstanbul Jazz Center'da çalan ilk topluluk oldunuz. İzleyiciyi nasıl buldunuz 
Karşımda her türlü yeniliğe açık bir kitle gördüm. Ne verirseniz almaya hazırlar heyecan ve pozitif enerji dolular. Bir sonraki aşamaya hep hazırlar. 


</TEXT>
</DOC>
