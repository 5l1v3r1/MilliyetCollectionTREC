<DOC>
<DOCNO> 401518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/ekonomi/eko04.html </URL>
<DATE> 2005/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Beraat etti, Bayındır'a genel müdür oldu 
</HEADLINE>
<TEXT>


İflas eden İhlas Finans Kurumu'nda yönetici olan Recep Süleyman Özdil, Tasarruf Mevduatı Sigorta Fonu TMSF yönetiminde olan Bayındırbank'ın başına getirildi 

KADİFE ŞAHİN 

2001'de batan ve faizsiz bankacılık hizmeti alan müşterilerini 1 milyar dolarlık zarara uğrattığı gerekçesiyle hakkında Bankacılık Düzenleme ve Denetleme Kurumu BDDK tarafından dava açılan İhlas Finans Kurumu yöneticilerinden Recep Süleyman Özdil, Tasarruf Mevduatı Sigorta Fonu TMSF yönetimindeki Bayındırbank'ın başına getirildi. Bir hafta önce göreve başlayan Özdil, kasımda İhlas Finans Kurumu'nun eski sahibi, İhlas Holding Yönetim Kurulu Başkanı Enver Ören'in de yargılandığı davada yargılanarak beraat etti. 

Family'de çalıştı 
Bakırköy 8'inci Ağır Ceza Mahkemesi'nde görülen davanın son duruşmasında Mücahit Ören, Mehmet Savaş, Ayhan Apak, Ali Tugay Gölbaşı, Mehmet Kervancı, Hilmi Işık Bağ, Mesut Uğur gibi Recep Süleyman Özdil hakkında da nitelikli dolandırıcılık suçundan kamu davası açılmıştı. 
Özdil, genel müdürlük görevini, görevi vekaleten yürüten Haluk Ersoy'dan devraldı. Ankara Üniversitesi Siyasal Bilgiler Fakültesi mezunu olan Özdil, İhlas Finans Kurumu'nun 2001'de batmasından sonra 2002'de yine bir faizsiz bankacılık kurumu olan Family Finans'ta işe başladı. Özdil, şimdi Anadolu Finans ile birleşen Family Finans'ta genel müdür yardımcısı olarak çalıştı. 


</TEXT>
</DOC>
