<DOC>
<DOCNO> 403390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/soneko44.html </URL>
<DATE> 2005/12/14/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
BTC hızla ilerliyor... 
</HEADLINE>
<TEXT>

     BP-Azerbaycan şirketi Başkanı David Woodward, Azerbaycan petrolünü Türkiye üzerinden dünya pazarına ulaştırması amaçlayan Bakü-Tiflis-Ceyhan BTC ana ihraç boru hattı inşa çalışmalarının başarılı bir şekilde sürdürüldüğünü belirterek, ''Hatta bugüne kadar 4 milyon varilden fazla petrol konuldu'' dedi. 
     Woodward, BTC'de operatör şirket olarak faaliyet gösteren BP-Azerbaycan'ın 2005 yılı çalışmalarıyla ilgili olarak düzenlediği basın toplantısında, boru hattına bu yılın Mayıs ayında petrol pompalanmaya başlandığını, petrolün 17 Kasım'da Gürcistan-Türkiye sınırını geçerek Türkiye'deki birinci pompa istasyonunda depolanmaya başlandığını söyledi. 
     Hatta petrol doldurulması işlemlerinin düzenli ve sabit hızla devam ettiğini dile getiren Woodward, bu yıl içindeki harcamalar için BTC projesine şirket olarak 1 milyar 287 milyon dolar ayırdıklarını, 2006 yılında ise bu tutarın 641 milyon dolar olarak planlandığını belirtti. 
     BTC'nin Türkiye kesimindeki çalışmalara bağlı olarak Ceyhan terminalinin açılışının 2006 yazında yapılmasının öngörüldüğünü bildiren Woodward, toplam 1768 kilometre uzunluğundaki hattın tamamen doldurulması için yaklaşık 10 milyon varil ham petrol kullanılacağını da kaydetti. 
     Hattın doldurulmasında kullanılacak petrolün Azeri-Çırak-Güneşli AÇG yataklarından üretileceğini anımsatan Woodward, AÇG'deki üretim amaçlı çalışmaların da başarıyla ve hazırlanan iş grafiğine uygun olarak sürdürüldüğünü ifade etti. 
     Çırak ve Merkezi Azeri yataklarından bu yılın ilk 11 ayındaki günlük üretimin yaklaşık 250 bin varil olarak gerçekleştirildiğini söyleyen Woodward, üretimde sürekli artışı sağlanan petrolün, BTC hattının doldurulmasının yanı sıra Bakü-Supsa Gürcistan , Bakü-Novorossiisk Rusya boru hatları ve vagon tanklarla Gürcistan üzerinden demiryoluyla ihraç edildiğini kaydetti. 
     
</TEXT>
</DOC>
