<DOC>
<DOCNO> 403892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/spor/spo01.html </URL>
<DATE> 2005/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal mat oldu 
</HEADLINE>
<TEXT>


Beşiktaş, Galatasaray maçının tekrarı için yaptığı talepten vazgeçti. Değişiklik sırasındaki anlaşmazlığın hakem hatasından kaynaklandığını geç de olsa anlayan yönetim, dilekçenin işlemden kaldırılmasını istedi 

Haber Yorum CEMAL ERSEN 


Galatasaray derbisinde dördüncü hakemin oyuncu değişikliğine izin vermemesini "kural hatası" olarak değerlendirerek, maçın tekrarını isteyen Beşiktaş kulübü dün de başvurusunun işlemden kaldırılmasını talep ederek "tarihi gafı" telafi etmeye yoluna gitti. 
FIFA tarafından belirlenen 17 oyun kuralından hiçbiri "Oyun durmasına rağmen futbolcu değişikliğine izin verilmemesi kural hatasıdır" hükmü içermemesine karşın, siyah-beyazlıların Avukat Ömer Vedik aracılığı ile bu konuda başvuruda bulunması, Türk futboluna önderlik yapan kulüplerin ne kadar profesyonelce yönetildiği tartışmalarını da yeniden gündeme getirdi. 
İkinci gaf ise başvuruyu geri çeken Beşiktaş yönetiminin topu Hukuk kurulu'na atması oldu. Kulüp hukukcularının maçın tekrarı yolundaki başvuruyu kendilerinden habersiz yaptığını ileri süren yöneticilerin, dün üç satırlık bir yazı ile talebin işlemden kaldırılmasını istemesi, büyük olasılıkla kamuoyundan gelecek eleştirilerden çekinilmesinden kaynaklandı. Oysa başvuruya, prosedür gereği de olsa incelenip "ret yanıtı" verilmesi kaçınılmazdı. 

Tiraji komik 
İtiraz gerekçesinin hiçbir şekilde kural hatası olmadığı ve maçın tekrarını gerektirmeyeceğini olayın medyaya yansımasından sonra anlayan Beşiktaş yönetiminin "başvurudan vazgeçme" gerekçesinden hiç söz etmemesi ise içine düşülen durumun vehametini göstermek açısından yeterliydi. 
Önceki gün Genel Sekreter Lütfi Arıboğan'a "Kural hatası var. Maç tekrarlanmalı" başvurusunu yapan ve bu talebi incelenmek üzere hukuk kuruluna sevk edilen siyah-beyazlıların, kulüp antetli dünkü yazısında ise "13 Aralık 2005 tarihli başvurumuzdan vazgeçiyoruz. Dilekçemizin işlemden kaldırılmasını arz ederiz..." ifadeleri yer aldı. İşin ilginç yanı Beşiktaşlı yöneticilerin dün öğle saatlerinde federasyonu telefonla arayıp "Biz itirazı geri çektik" şeklindeki talebinin dikkate alınmayıp, kendilerinden yazılı başvuru istenmesiydi. Yani yapılan tarihi gafın, 15 Aralık 2005 günü resmen kayıtlara geçmesiydi. 

İbrahim'in kör talihi 

CENGİZ MALGIR 

Ligdeki Galatasaray derbisinin ardından, UEFA Kupası'ndaki Vitoria Guimaraes maçında da ağları havalandıran İbrahim Toraman, beş gün içinde attığı dört golün sevincini bir türlü yaşayamadı. 
Derbideki 3-2'lik mağlubiyet, Portekiz'de de attığı iki gole rağmen Avrupa'ya veda edilmesini milli futbolcunun buruk bir mutluluk yaşamasını sağladı. Tigana'nın sürpriz forveti İbrahim "Guimaraes karşısında iki gol attığım için mutluyum ama bunun sevincini tam olarak yaşayamadım. Ne yazık ki turu geçemedik. Şimdi Trabzonspor maçına konsantre olmalıyız" dedi. 
Youla 11'de forma verilmesi halinde daha da başarılı olacağının altını çizerken, Koray'ın geri dönmesiyle defanstaki asıl yerine geçen Çağdaş ise "Aslında turu Zenit maçında İnönü'de kaybettik" yorumunu yaptı. 

Tatlı ile yenilmedi 

27 Kasım'da Galatasaray - Fenerbahçe derbisini yöneten Serdar Tatlı, bu kez MHK tarafından pazar günkü Beşiktaş - Trabzonspor karşılaşmasında görevlendirildi. Tecrübeli hakemin yardımcılıklarını Selçuk Kaya ve Serdar Akçer yapacak. Tatlı yönetiminde 24 maça çıkan Beşiktaş, 15 galibiyet, 3 yenilgi, 6 beraberlik aldı. Trabzonspor ise, 16 maçta 8 galibiyet, 6 mağlubiyet, 1 beraberlik elde etti. İki takım arasında Tatlı'nın yönettiği maçlarda 2000-2001'de Beşiktaş rakibini 3-1, 2001-2002'de 5-0, 2003-2004'te de yine 5-0 mağlup etti. Kartal 13 gol atarken, Trabzonspor sadece bir kez rakip ağları havalandırabildi. 

Mucizeye veda 

MEHMET ÇİFTÇİ 

Portekiz gazeteleri, Guimaraes'i deplasmanda 3-1 yenmesine rağmen gruptaki diğer maçta Sevilla'nın Bolton ile berabere kalması nedeniyle UEFA Kupası'na veda eden Beşiktaş için 'mucizenin gerçekleşmediğini' yazdı. 
İspanyol basını ise bu karşılaşmayla ilgili hiçbir habere yer vermedi. Portekiz'in Abola gazetesi, iki takımın da prestij mücadelesi yaptığını belirterek, "Ülkelerine UEFA'da puan kazandırmak isteyen iki taraftan mutlu ayrılan Beşiktaş oldu. Beşiktaş'ın kulağı da İngiltere'deydi. Ancak mucize gerçekleşmedi. Sevilla ve Bolton istediklerini aldı" ifadelerini kullandı. 

İki kazanç, bir fire 

Beşiktaş, Portekiz dönüşü ayağının tozuyla Trabzonspor maçının hazırlıklarına başladı. İyileşen Okan ve İbrahim Akın'ın, zorlu karşılaşmada görev alabileceği açıklandı. Guimaraes müsabakasının ikinci yarısında oyundan alınan Ahmed Hassan'ın boyun spazmı geçirmesi ise sıkıntı yarattı. Boyunluk takılan Mısırlı futbolcunun maça yetiştirilmesi için yoğun tedavi programı uygulanıyor. MR'ı çekilen Koray ve Çağdaş'ın da durumlarının iyi olduğu bildirildi. Bu arada Trabzonspor maçının biletleri dün satışa çıktı. 


</TEXT>
</DOC>
