<DOC>
<DOCNO> 404894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/siyaset/axsiy01.html </URL>
<DATE> 2005/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan'dan farklı ses 
</HEADLINE>
<TEXT>


Başmüzakereci Babacan, AB'nin Pamuk davasına 'müdahil' olması konusunda Erdoğan ve Çiçek'ten farklı konuştu AB'nin açıklamaları Türk yargısı üzerinde baskı yaratmıyor 

ANKARA Milliyet 


Başmüzakereci ve Devlet Bakanı Ali Babacan, AB yetkililerinin Orhan Pamuk davasıyla ilgili hükümeti eleştiren açıklamalarını, "AB tarafından yapılan açıklamaların Türk yargısı üzerinde baskı yarattığını düşünmüyorum" diye değerlendirdi. Babacan, bu sözleriyle, AB'nin Türk yargısını baskı altına almaya çalıştığını söyleyen Recep Tayyip Erdoğan ile Adalet Bakanı ve Hükümet Sözcüsü Cemil Çiçek'le ters düştü. 
CNN TÜRK'te "Manşet" programına katılan Babacan, Orhan Pamuk'un da yargılanmasına dayanak olan "Türklüğe hakareti" düzenleyen, AB'nin muğlak ifadeler içerdiği gerekçesiyle eleştirdiği TCK'nın 301. maddesiyle ilgili olarak, "Bu maddeyle ilgili açıkçası bazı tedbirler alındı. Ancak uygulamada problem olursa bakılır, halledilir" dedi. 
301. maddeye yönelik eleştirilerle ilgili olarak Adalet Bakanı Cemil Çiçek'in yakın zamanda açıklama yapabileceğini belirten Babacan, Pamuk davasında yaşananların Türkiye'nin imajına zarar verdiğini ve üzücü olduğunu belirtti. Babacan şöyle konuştu "Geçtiğimiz hafta Türkiye'nin algılama boyutu açısından bir şeyler kaybettiği bir hafta oldu. Hükümet olarak özgürlükler, insan hakları ve demokratikleşme alanında yaptığımız reformlar unutulmamalı." 

AB'yi sorgulama 
"Yargının bağımsızlığı" ilkesine dikkat edilmesi gerektiğine de işaret eden Babacan, AB'ye katılım sürecinde "Türkiye'nin iç gündemi" diye bir şeyin olamayacağını belirtirken, "Türkiye'de olan biten artık AB'nin de gündemi olacak" diye konuştu. Bakan Babacan, "Biz de AB'nin uygulamalarını sorgulayabiliriz" dedi. 


</TEXT>
</DOC>
