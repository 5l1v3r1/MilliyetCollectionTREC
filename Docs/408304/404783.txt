<DOC>
<DOCNO> 404783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sonspo40.html </URL>
<DATE> 2005/12/19/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Gaziantepspor Başkanı Celal Doğan Başkanlıktan ayrılıyorum... 
</HEADLINE>
<TEXT>

     Gaziantepspor Kulübü Başkanı Celal Doğan, ''Her işin bir sonu var, takımın bir taze kana ihtiyacı olduğunu düşünüyorum, bu nedenle kulüp başkanlığından ayrılmaya karar verdim'' dedi. 
     Gaziantep Royal Oteli'nde basın toplantısı düzenleyen Doğan, 16 Ocak 2005'te yapılacak Gaziantepspor olağan genel kurulunda başkan adayı olmayacağını yineledi. 
     Doğan, ''Gaziantepspor Kulübü başkanlığını yıllardır yapıyorum. Her görevin bir sonu vardır, ancak Gaziantepspor'dan desteğimi esirgemeyeceğim, zaten ben kulübün onursal başkanıyım'' diye konuştu. 
     Gaziantep'te çok sayıda sanayici ve işadamı olduğunu, bu insanların Gaziantepspor'u daha iyi bir noktaya taşıyacaklarına inandığını belirten Doğan, açıklamasını şöyle sürdürdü 
     ''Takımı alacak arkadaşlar, eğer transfer yapmak istiyorlarsa ellerinde belirli bir nakitle gelmeleri gerekir, ancak hayır ben transfer yapmak istemiyorum derse 2 futbolcu satıp kulübün yaklaşık 4 milyon dolar borcunu öder ve yoluna devam eder. 
     Lazarov, Bekir, Sedat, Barış ve diğer bazı futbolcular için transfer teklifi aldık. Bu futbolcularımız değerli futbolcular. Transfer tekliflerine yeni yönetimin karar vermesi daha doğru, ancak Gaziantepspor'u yönetmeye aday olanlar acele karar verip transferde geç kalmamalı.'' Doğan, Türkiye'de teknik direktör yetişmediğini öne sürdü. Türkiye'de başarılı sayılabilecek teknik direktör sayısının 20'yi geçmeyeceğini öne süren Doğan, bu sayının yetersiz olduğunu kaydetti. 
     Futbol statlarında yaşanan küfür ve şiddet nedeniyle dünyada olduğu gibi Türkiye'de de futbol seyircisinin azaldığını ifade eden Doğan, şunları anlattı 
     ''Gaziantepspor, yönetimimiz sayesinde önemli sportif başarılar elde etti, kurumsallaşma yolunda önemli yol aldı. Gaziantepspor'u hep iyi yerlerde tutmayı başardık. Kulüp, yönetimimiz döneminde 20-25 milyon dolarlık tesise kavuştu. Birinci ve ikinci futbol liglerinde Gaziantepspor'da yetişmiş ya da Gaziantepspor'da futbol oynamış 40'a yakın futbolcu var.'' 
     
</TEXT>
</DOC>
