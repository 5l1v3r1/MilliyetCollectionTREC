<DOC>
<DOCNO> 400632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sondun17.html </URL>
<DATE> 2005/12/05/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Financial Times Türk ve Yunanlılar ortak banka kuruyor 
</HEADLINE>
<TEXT>

     Türk ve Yunan girişimcilerinin ortak bir banka kurma kararı, Financial Times gazetesi’nde yankı buldu. 
     İngiliz gazetesi, Türk ve Yunan girişimcilerin ikili ticareti geliştirmek ve yavaş davranan yerel bankaları by- pass etmek amacıyla Aegean Business Bankası ABB adını taşıyan ortak bir banka kurduklarını belirtti. 
     Atina ve İzmir Ticaret Odaları’nın üyelerince kurulan bankanın gelecek yıl 60-100 milyon euro cıvarındaki sermaye ile faaliyete geçeceğini kaydeden gazete, bankanın ortaklarının her iki odaya üye 60 binden fazla şirketin arasından çıkacağını kaydetti. 
     Gazeteye konuşan bankayı tasarlayanlardan Yunan bankeri Dimitris Alexopoulos da, "Özellikle Türkiye’nin AB katılım müzakerelerine başlamasından sonra ikili bazda iş yapmak konusunda giderek artan bir istek var ve yerel şirketlerin fırsatlardan en iyi biçimde yararlanmasına yardımcı olmak istiyoruz" dedi. 
     Alexopoulos, bankanın Türkiye’deki şubeleriyle Türk piyasasına girmeye çalışan Yunan imalatçılarına yardımcı olacağını da ifade etti. 
     Financial Times, "İki Ege komşu arasında geçmişte olan düşmanlık, Yunan ve Türk bankalarının sınır ötesi faaliyetlere yönelik idari duvarları kaldırma isteksizliğinin devam etmesine yansıyor. Bu, Yunan-Türk ticaretindeki büyümenin göreli olarak yavaş olmasının nedenlerinden biridir" yorumunu yaptı. 
     İkili ticaret hacminin, bu yılın ilk dokuz ayında sadece yüzde 7 artarak 1.2 milyar euroya çıktığına dikkat çeken gazete, ticaret dengesinin Türkiye’nin lehinde seyrettiğini, Yunanistan’ın Türkiye’den 750 milyon euro tutarında ithalat yaptığını kaydetti. 
     Türk şirketlerinin de Yunanistan’da faaliyet göstermeye istekli olduklarını belirten gazete, şimdiye kadar Yunanistan’da kurulan Türk şirketlerinin sayısının 10’u bulmadığını, buna karşın 50’ye yakın Yunan şirketinin Türkiye’de ya şirket satın aldığını yada ortaklaşa şirket kurduğunu yazdı. 
     Financial Times, ABB’nin merkezi Atina’da olacağını, ilk şubesinin ise İzmir’de kurulacağını, ondan sonraki iki şubenin İstanbul ve Atina’nın Pire Limanında faaliyet göstereceğini belirtti. Bankanın 26 Türk ve Yunan kentini kapsayan bir ağının olmasının öngörüldüğüne dikkat çeken gazete, bankanın üç yıl içinde 2 milyar euro tutarında bir bilanço planladığını da yazdı. 
     
</TEXT>
</DOC>
