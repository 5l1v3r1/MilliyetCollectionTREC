<DOC>
<DOCNO> 407684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sonspo13.html </URL>
<DATE> 2005/12/29/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Alman spor dergisi Kicker Galatasaray'ın finans krizi büyüyor 
</HEADLINE>
<TEXT>

     Alman spor dergisi Kicker'in internet sayfasında Galatasaray'ın yaşadığı ekonomik krizin gittikçe büyüdüğü bildirildi. 
     Kicker'in internet sayfasında ''Galatasaray'da finans krizi büyüyor'' başlığı ile verilen haberde, 50 milyon avro borcu olan kulübün ağır bir kriz yaşadığı bildirildi. 
     Futbolcuların ücretlerinin aylardır ödenmediği belirtilerek, kulübün Ocak ayı sonuna kadar futbolculara ve bankalara 16 milyon avro ödemek zorunda olduğu kaydedildi. 
     Çarşamba günü için verilen çeklerin karşılıksız çıkması üzerine futbolcuların kulübe bir ültimatom verdikleri ve ücretlerinin 3 Ocak'a kadar ödenmemesi halinde,4 Ocak'ta Antalya'da yapılacak kampa katılmayacaklarını açıkladıkları ifade edildi. 
     Galatasaray Teknik Direktörü Erik Gerets ise, daha önce futbolcuların ücretlerinin 28 Aralık'a kadar ödenmemesi halinde görevine dönmeyeceğini açıkladığı ve son gelişmeler üzerine ne tür bir tavır takınacağının bilinmediği bildirildi. 
     Galatasaray'ın içine düştüğü ekonomik kriz dolayısıyla Gerets'in isminin FC Schalke 04'ün teknik direktörlüğü için geçmeye başladığı da kaydedildi. 
     
</TEXT>
</DOC>
