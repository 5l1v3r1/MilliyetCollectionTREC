<DOC>
<DOCNO> 406047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sonspo09.html </URL>
<DATE> 2005/12/23/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Trabzonspor Güçlü bir kadro yaparken, güçlü bireyleri veremeyiz 
</HEADLINE>
<TEXT>

     Trabzonspor Kulübü Asbaşkanı Haşim Sayitoğlu, önümüzdeki yıl Trabzonspor'un şampiyonluğu son dakikaya kadar zorlayacak bir ekip olacağını söyledi. AA muhabirinin sorularını yanıtlayan Sayitoğlu, ''Önümüzdeki sezon Trabzonspor'un şampiyonluğu son dakikaya kadar zorlayacak bir ekip olacağının ve bu ekiple mücadele edeceğine kesin gözüyle bakabilirsiniz'' dedi. 
     İngiltere'nin Wigan takımının takip ettiği Fatih konusunda kendilerine resmi bir talep gelmediğini ifade eden Sayitoğlu, ''Güçlü bir kadro yaparken, güçlü kadronun güçlü bireylerini bir yere göndermeyiz'' diye konuştu. 
     Teknik Direktör Halilhodziç'in raporları doğrultusunda çalışmalarını sürdürdüklerini vurgulayan Sayitoğlu, şöyle devam etti 
     ''Alacağımız yerli ve yabancı oyuncular var. Takıma 4-5 oyuncu katmayı planlıyoruz. Belki bu sayı 6 da olabilir, ancak futbolcu almak için futbolcu almayacağız. Yabancı kontenjanı dolu ve bunu aşmaya çalışacağız. Yerli oyuncularla ilgili hocanın istediği 2-3 oyuncuyu muhakkak kadromuza katacağız. Kısa sürede kamuoyuna pozitif gelişmeleri açıklayacağız.'' 
     
     JUN VE ELLER'İN DURUMU 
     Sayitoğlu, teknik heyetten aldıkları raporlara göre Tomas Jun'un bordo-mavili kulüpte kalmaktan yana olmadığını belirterek, ''Jun, memnun olmadığını ve ayrılmak istediğini beyan etmiş. Bizden önceki yönetim kurulunun da bu konuda temasları vardı. Biz de çalışmalara devam ediyoruz. Fabiano Eller'in durumunu da görüşüyoruz. Onun da aynı yönde beyanı var. Bu 2 oyuncunun durumunu kısa sürede netleştirmeye çalışacağız'' diye konuştu. 
     
     FUTBOL A.Ş'NİN DURUMU 
     Kulübün görüntü olarak idari yapısının kurumsallaştığını ifade eden Sayitoğlu, şunları kaydetti 
     ''Ben Trabzonspor'da 2000 yılında yöneticiliği bırakmıştım. 5 yıl içinde kulüp iyi bir ivme kazanmış. Emeği geçenlere bir kez daha teşekkür ediyorum. Profesyonel Şube'nin sorunları ciddi boyutlara ulaşmış. Enkaz edebiyatı gibi bir düşüncemiz yok. Aksine Başkan Aktuğ ve yönetim kuruluna teşekkür ediyorum. Kulübün kurumsal kimliği iyi, fena değil.'' İlk etapta Futbol A.Ş'nin hiyerarşi düzenini değil, futbol takımının düzenini sağlayacaklarına dikkati çeken Sayitoğlu, ''Trabzon'da çalışmalarımız var. Antalya'ya kampa gideceğiz. Türkiye Kupası ve lig maçları başlayacak. Bu süreci atlattıktan sonra Futbol A.Ş'deki durumun ne olduğuna detaylı olarak bakacağız. Oraya alacağımız bir kişinin, bu etapta olaya çok katkısı olacağını düşünmüyorum. Aktuğ, yönetim kurulu ve kulüp genel müdürüyle bu kısa dönemini geçirme düşüncesindeyiz. Ondan sonra bu konuyu netleştireceğiz'' dedi. 
     
</TEXT>
</DOC>
