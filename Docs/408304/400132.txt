<DOC>
<DOCNO> 400132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/ekonomi/eko13.html </URL>
<DATE> 2005/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Mezardaki emekliler' takibe alındı 
</HEADLINE>
<TEXT>


ANKARA AA 

Emekli Sandığı, öldüğü halde yakınları tarafından maaşları alınan 'mezardaki emekliler'in peşine düştü. Kurum sicilinde 70 yaşın üzerinde görünen emeklilerin kayıtlarının incelenmesi sonucunda, aylık alan 70 yaş üzeri 321 bin 822 hak sahibinden 1.618'inin hayatta olmadığı ortaya çıktı. 
Ölüm olayı bildirilmediği için de kurumun bu kişilere maaş göndermeye devam ettiği belirlendi. Emekli aylıkları ATM kartlarıyla yakınları tarafından çekildiği belirtilen bu kişilere öldükten sonra toplam 5.7 trilyon lira maaş ödendiğini anlaşıldı. 

İnceleme genişliyor 
Emekli Sandığı Genel Müdürlüğü, 60 - 69 yaş grubu emekliler için de aynı tür bir inceleme başlattı. Daha sonra da 60 yaş altı emekliler incelenecek. Öldükleri halde kurumdan maaş ödenen kişiler için Ziraat Bankası nezdinde de harekete geçildi. 
Maaşların nerede ve ne şekilde çekildiğinin araştırıldığını bildiren Emekli Sandığı Genel Müdürü Mehmet Ali Özyer, "Tespitlerin ardından emekli aylıklarını alan kişiler için suç duyurusunda bulunacağız. Haksız ödenen emekli aylıklarını da, Merkez Bankası reeskont faizini işleterek, geri alma yoluna gideceğiz" dedi. 


</TEXT>
</DOC>
