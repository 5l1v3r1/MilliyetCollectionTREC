<DOC>
<DOCNO> 403198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sonyas13.html </URL>
<DATE> 2005/12/13/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Bu köyde 'ölmek yasak' 
</HEADLINE>
<TEXT>

     BBC TÜRKÇE 

Brezilya'da küçük bir kasabada, Britiba Mirim'de 'uzun yaşam' kent belediyesinin büyük önem verdiği bir konu haline geldi. Çünkü kentin ciddi bir sorunu var. Kentin tek mezarlığında, ölüleri gömecek yer kalmamış olması. 
     Düşünülecek ilk ve akla en yakın çözüm elbette yeni bir mezarlık alanı tahsis etmek olurdu ama şehircilik ve çevre yasaları nedeniyle bu o kadar da kolay değil. Diğer çözüm ise, kimsenin ölmemesi elbette. 
     Britiba Mirim'in Belediye Başkanı da bu yolu seçti ve kimsenin ölmeyeceğinden emin olmak için de bu işi yasaya bağladı. 
     Artık Britiba Mirim'de "ölmek yasak". 
     Peki bu yasağa uyulmazsa ne olacak 
     'Ölüm yasağı' haberini ilk duyuran yerel gazete Agora Sao Paulo'dan gazeteci Danilo Almeida şöyle diyor 
     "Kentte yaklaşık 30 bin kişi yaşıyor ve tek bir mezarlık var. Bu mezarlık zaten fazlasıyla kalabalık. Belediye Başkanı beş yıldır yeni bir mezarlık bölgesi için izin almaya çalışıyor." "Ancak Başkan başka çözüm bulamayınca, ölümü yasaklamaya karar verdi. Bunun tüm doğa yasalarına aykırı olduğunun farkında elbette. Amacı yetkililerin bu konuya dikkatini çekebilmek." Aslında ölümü yasaklamak, doğal olarak ölüme hak tanıyan Brezilya'nın yasalarını ihlal etmek anlamına geliyor. Peki Belediye Başkanı'nın getirdiği yasağa uymayanlar uyamayanlar ne olacak Bir kez daha gazeteci Danilo Almeida. 
     "Yasak yasası yürürlüğe girdiğinden bu yana yaklaşık 10 kişi yasayı ihlal etti. Cezaya gelince... herhalde yasayı ihlal edip ölmek yeterli bir ceza." Ölüm yasağı devam ederken, Belediye Başkanı ve diğer yetkililerin Cuma günü bir toplantıyla bu soruna, 'ölümsüzlükten' daha uygulanabilir bir çözüm arayacakları belirtiliyor. 
     
</TEXT>
</DOC>
