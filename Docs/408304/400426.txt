<DOC>
<DOCNO> 400426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/sondun02.html </URL>
<DATE> 2005/12/04/ </DATE>
<TIME> 00.25 </TIME>
<AUTHOR>  </AUTHOR>
<HEADLINE>
Washington Institute PKK sorunu, Türk-ABD ilişkilerine zarar veriyor 
</HEADLINE>
<TEXT>

     ABD’nin, Ortadoğu konusunda faaliyet gösteren düşünce kuruluşlarından The Washington Institute for Near Eastern Policy’nin, terör örgütü PKK’yla ilgili yayımladığı raporda, PKK’nın terör saldırılarının, Türk-Amerikan ilişkilerine zarar verdiği örgütün ve yayın organlarının, bazı Avrupa ülkelerinde serbestçe faaliyet gösterdiği belirtildi. 
     "ABD’nin, Irak’ta süren direnişe karşı yürüttüğü mücadele göz önüne alındığında, Irak’ın kuzeyinde terör örgütü PKK’ya karşı kısa dönemde güçlü bir operasyona girişmesinin beklenmediği" ifade edilen raporda, PKK’nın kan dökmeye devam etmesinin ise Türkiye’de tepkilere yol açtığı kaydedildi. 
     The Washington Institute’un raporunda, "Türklerin çoğunluğu, yeniden başlayan ve Irak’ın kuzeyinden kaynaklanan PKK şiddetine ilişkin Washington’u suçladığı için PKK sorunu, Türk-Amerikan ilişkilerine zarar veriyor" denildi. 
     Raporda, birçok Avrupa ülkesinin geçmişte PKK’ya kucak açtığı hatırlatıldı ve son yıllarda alınan bazı önlemlere karşın Avrupa’da hala çeşitli yerlerde bu terör örgütünün ve yayın organlarının serbestçe faaliyet gösterebildiğine dikkat çekildi. Bu yayın organları arasında Roj TV’nin ve bazı internet sitelerinin yer aldığı anlatıldı. 
     "İngiltere gibi bazı Avrupa ülkeleri, PKK’yı bütün isimleriyle yasakladı, ancak Yunanistan gibi bazı ülkelerde bu örgüt hala serbest" denilen raporda Ankara, Washington ve Brüksel’in PKK’ya karşı koordinasyonu artırmaları önerildi. 
     
</TEXT>
</DOC>
