<DOC>
<DOCNO> 406293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/son/sonspo20.html </URL>
<DATE> 2005/12/24/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Milan'ın Brezilyalı oyuncusu Kaka, dünyaevine girdi... 
</HEADLINE>
<TEXT>

     İtalya Birinci Futbol Ligi takımlarından AC Milan'ın Brezilyalı futbolcusu Kaka, dünyaevine girdi. 
     Sahaların genç yüzlerinden 23 yaşındaki ünlü futbolcunun, 18 yaşındaki sosyetik güzel Caroline Celico ile, sözlerini kendisinin yazdığı ve kilise korosunun seslendirdiği bir şarkıyla evlendiği bildirildi. 
     Sao Paulo'daki Reborn in Christ Kilisesi'nde yapılan törene, Brezilya Milli Takımı Teknik Direktörü Carlos Alberto Parreira, Real Madridli Ronaldo ve Julio Baptista, AC Milanlı Dida ve Cafu'nun da aralarında yer aldığı 600 Brezilyalı konuk katıldı. 
     Annesi, Christian Dior'un Brezilya'daki mağazasını işleten gelin ve Kaka'nın, nikah töreninden sonra helikopterle kutlama partisinin yapılacağı otele hareket ettikleri belirtildi. 
     Bu arada gerçek adı Ricardo Izecson Santos Leite olan Kaka, balayından hemen sonra 8 Ocak'ta Parma ile karşılaşacak olan AC Milan'daki yerini alacak. 
     Kaka'nın Brezilya Milli Takımı'ndan arkadaşı Ronaldo da, bir süre önce Fransa'da yapılan son derece görkemli bir törenle ünlü top model Daniella Cicarelli ile dünya evine girmiş ancak kısa bir süre sonra ikili, şiddetli geçimsizlik nedeniyle boşanmıştı. 
     
</TEXT>
</DOC>
