<DOC>
<DOCNO> 406672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/soneko14.html </URL>
<DATE> 2005/12/26/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Şans oyunlarında en çok Milli Piyango kazandırdı... 
</HEADLINE>
<TEXT>

     Türkan Al AA 

Milli Piyango İdaresi, son 6 yılda 87 kişiyi trilyoner yaptı. Bu dönemde 148 kişi de, İdarenin oyunlarından 500 milyar lira ile 1 trilyon lira arasında ikramiye kazandı. 
     Milli Piyango İdaresi Genel Müdürü İhya Balak'dan alınan bilgiye göre, 2000-2005 döneminde şans oyunlarında en fazla trilyoneri, sayısal loto çıkardı. 
     Sayısal Loto, 2001 yılında 2, 2002 yılında 1, 2003 yılında 7, 2004 yılında 16, 2005 yılında da 17 Aralık itibarıyle 29 kişinin trilyoner olmasını sağladı. Bu dönemde sayısal lotoda en düşük trilyonluk ikramiye, 1 trilyon 1 milyar 496 milyon lira, en yüksek ikramiye ise 3 trilyon 282 milyar 461 milyon lira oldu. 
     Yılbaşında vereceği 20 trilyon lira ile en az 1, en çok da 4 kişiyi trilyoner yapacak olan talih kuşu ise 2000 yılı başından 9 Aralık 2005 çekilişine kadarki süreçte 32 kişiye trilyon ve trilyonlar kazandırdı. Bu dönemde talih kuşunun trilyonluk ikramiyeleri, 1 trilyon lira ile 3 trilyon 750 milyar lira arasında değişti. 
     2000 yılında 2 kişi, 2001 yılında 4 kişi, 2002 yılında 6 kişi, 2003 yılında 7 kişi, 2004 yılında 8 kişi, 2005 yılında ise 9 Aralık çekilişi itibarıyle 5 kişi, aldığı milli piyango biletiyle trilyoner unvanını elde etti. 
     
     TRİLYON SINIRINA DAYANANLAR DA AZ DEĞİL 
     Milli Piyango İdaresi, söz konusu dönemde 148 kişiye de 500 milyar lira ile 1 trilyon lira arasında ikramiye dağıttı. Bunların 117'si sayısal loto, 31'i de milli piyango biletiyle zenginler kervanına katıldı. 
     6 yıllık süreçte Milli Piyangodan 250 milyar lira ile 500 milyar lira arasında ikramiye kazananların sayısı ise 349 olarak tespit edildi. 
     Bu grupta yer alanların 125'i Milli Piyango bileti, 168'i Sayısal Loto, 52'si Şans Topu, 4'ü de On Numara oyunu ile bu ikramiyelere sahip oldu. 
     
     EN ŞANSLI İL İSTANBUL 
     Milli Piyango Genel Müdürlüğü verileri üzerinde yapılan değerlendirmelere göre, 2000-2005 döneminde Milli Piyango İdaresi'nin trilyonluk ikramiyelerini en çok kazanan il İstanbul olarak belirlendi. 
     Bu dönemde sayısal lotoda trilyonluk ikramiye numaralarının 20'si İstanbul'da yatırılan kuponlara çıktı. Talih kuşunun 31 trilyonerinden 8'inin de İstanbullu olduğu görüldü. Böylece Piyangoda her 3 trilyonluk ikramiyenin birisi İstanbul'a verildi. 
     Piyangoda 7, sayısal lotoda ise 4 trilyoneri olan Ankara, şanslı iller sıralamasında İstanbul'u izlerken, İzmir toplam 9, Mersin ve Eskişehir de 4 trilyoner ile İstanbul ve Ankara'nın arkasında yeraldı. 
     Antalya, Bursa ve Aydın'ın 3'er, Adana, Tekirdağ, Van ve Kütahya'nın 2'şer trilyoner çıkardığı 6 yıllık süreçte, 1 trilyon ve üzerinde ikramiye kazanılan diğer iller, Yozgat, Kırıkkale, Kayseri, Denizli, Balıkesir, Trabzon, Gaziantep, Tunceli, Samsun, Muğla, Batman, Kahramanmaraş, Hatay İskenderun ve Tokat Turhal olarak sıralandı. 
     
</TEXT>
</DOC>
