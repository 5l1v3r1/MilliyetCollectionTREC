<DOC>
<DOCNO> 403244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/siyaset/siy01.html </URL>
<DATE> 2005/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Barzani, Erdoğan gibi 'kimlik' tanımı yaptı 
</HEADLINE>
<TEXT>


Bölgesel Kürt Yönetimi Başkanı Mesut Barzani 'İster Yezidi olun, ister Mesihi Hıristiyan , ister Müslüman veya Türkmen, Keldani, Asuri, Kürt. Hiçbiri fark etmez. Kuzey Irak'ta yaşayan herkes Kürdistanlıdır' dedi 

İHSAN DÖRTKARDEŞ DHA 


Başbakan Recep Tayyip Erdoğan'ın Şemdinli ziyaretiyle başlayan ve iç siyasetin gündeminde uzun süre kalan "alt kimlik - üst kimlik" tartışmaları Kuzey Irak'a da sıçradı. Irak Kürdistan Demokrat Partisi IKDP ve Bölgesel Kürt Yönetimi Başkanı Mesut Barzani yarın yapılacak parlamento seçimleri öncesi "İster Kürt, ister Arap, ister Asuri, ister Yezidi olun. Bu topraklarda yaşıyorsanız Kürdistanlısınız. Perşembe günkü seçimlere bu bilinçle gitmeniz gerek" dedi. 

'Ne olursan ol...' 
Selahaddin kentinde Yezidilerin temsilcileriyle görüşen Barzani, "Kürdistan" olarak nitelendirdiği Kuzey Irak'taki herkesin "Kürdistanlı" olduğunu savundu. Kuzey Irak'ta birçok değişik kavim ve inanıştan gruplar bulunduğunu anlatan Barzani şunları söyledi 
"Bu topraklarda doğup büyüdünüz, özgürce yaşıyorsunuz. İster Yezidi olun, ister Mesihi Hıristiyan , ister Müslüman veya Türkmen, Keldani, Asuri, Kürt. Hiçbiri fark etmez. Sizler 'Kürdistanlı'sınız. Burada özgür yaşıyorsunuz. İnancınıza kimse karışmıyor. Yaptığınız yayınlara kimse müdahale etmiyor. Bu özgürlüğünüzü koruyabilmeniz için seçimlerde 'Kürdistanlı' olduğunuzu unutmamamız gerek. Birlik olma zamanıdır." 

'İttifaka oy verin' 
Seçim için uyarılarda bulunan Barzani, oy ittifakı çağırısında bulundu. Barzani "Kürdistan" olarak nitelendirdiği bölgede bugüne kadar elde edilen kazanımların korunması ve Irak Parlamentosu'nda seslerini daha etkili duyurması için bu bölgede yaşayan herkesin Kürt İttifakı listesine oy vermesini istedi. 

Olay yaratmıştı 

1 ve 9 Kasım'da bombaların patladığı Hakk ri'nin Şemdinli ilçesini 20 Kasım'da ziyaret eden Erdoğan, büyük tepki alan şu ifadeleri kullanmıştı "Türk, Kürt, Çerkez, Laz aklınıza ne gelirse hepsi Türkiye Cumhuriyeti vatandaşlığı üst kimliği altında bir ve beraber olacağız. Alt kimliklere saygı duyacağız. Ancak hepimizin bir üst kimliği var. Türkiye Cumhuriyeti vatandaşıyız. Bundan da kimse rahatsız olmayacak. Olmamalı, çünkü bu anayasal vatandaşlığımızdır ve asla bu etnik kimliğe göre bu ülkede muamele yapılamaz. Benim ve hükümetimin ölçüsü budur. Onun için de dengesizlikleri giderme gayreti içindeyiz." 



</TEXT>
</DOC>
