<DOC>
<DOCNO> 407026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sonsiy07.html </URL>
<DATE> 2005/12/27/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Erdoğan üç gündür evinden çıkmadı 
</HEADLINE>
<TEXT>

     ANKARA Milliyet 

Yurtiçi ve yurtdışı seyahatleri nedeniyle Ankara'da bulunmadığı için özellikle muhalefetin eleştirileriyle karşılaşan Başbakan Recep Tayyip Erdoğan, son üç gündür Subayevleri semtindeki evinden çıkmadı. Noel tatili nedeniyle Türkiye'ye gelen küçük kızı Sümeyye ile hasret gideren Erdoğan'ın, hafif soğuk algınlığı geçirdiği öğrenildi. Sesi kısılan Erdoğan, bu nedenle yoğun çalışma temposunu asgariye indirdi. Bir an önce sağlığına kavuşmak isteyen Erdoğan'ın, bol bol ıhlamur, nane-limon içtiği kaydedildi. 
     
     KABİNE DEĞİŞİKLİĞİ Mİ GELİYOR 

     Başbakan Recep Tayyip Erdoğan'ın üç gün evine kapanması, AKP kulislerinde, 'kabine değişikliği' söylentilerini artırdı. AKP kulislerinde, Erdoğan'ın, iki hafta önce Çankaya'yla kabine değişikliği konusunda temasa geçtiği, ancak bazı isimler üzerinde henüz uzlaşma sağlanamadığı için listenin netleşmediği konuşuluyor. Erdoğan'ın, kabine değişikliğini, yılbaşını takip eden günlerde, Kurban Bayramı'ndan önce kamuoyuna açıklayacağı söylentileri yoğunlaştı. 
     
     BÜTÇE İÇİN HAZIRLANIYOR 

     Ankara kulislerinde Erdoğan'ın ortaya çıkmaması ile ilgili bir başka olasılık daha konuşuluyor. 
     Ankara'da olmasına rağmen üç gündür objektiflere gözükmeyen Başbakan Erdoğan'ın da evde bütçenin son görüşmelerine hazırlandığı belirtiliyor. 
     Meclis Genel Kurulu'nda bugün AKP, CHP ve Anavatan grupları 2006 bütçesi oylanmadan görüşlerini dile getirecekler. Bütçenin oylanmasının ardından Erdoğan da 2006 bütçesini değerlendirecek ve eleştirilere yanıt verecek. 
     
</TEXT>
</DOC>
