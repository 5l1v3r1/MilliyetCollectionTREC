<DOC>
<DOCNO> 404227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/yazar/guclu.html </URL>
<DATE> 2005/12/17/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
İmam hatipler, OKS ve YÖK 
</HEADLINE>
<TEXT>


Meslek lisesi mezunlarına açık lise yoluyla üniversite yolunun açılır gibi olması, imam hatip tartışmalarını yeniden alevlendirdi. Peki, bunun gençlere bir yararı olacak mı Evet demek çok zor. 
Bakan Çelik, bu konuda köşeye sıkıştırıldıkları görüşünde. "Bizim imam hatip gibi takıntımız yok. Asıl takıntısı olan CHP ve medya" diyor ve ekliyor "Bize imam hatiplerle ilgili soru soruluyor, cevabını verince de, bakın imam hatiplerden başka bir şey konuşmuyor diye eleştiri getiriliyor. Oysa açık lise uygulaması, sadece imam hatip liselerine değil, tüm meslek liselerine yönelik..." 
Bu görüşe karşı, tepkilerini dile getirenler ise uygulamanın amacının kesinlikle imam hatipler olduğu fikrindeler. En başta da CHP'liler. İşte CHP'nin Milli Eğitim Bakanı Hüseyin Çelik tarafından yazılı olarak yanıtlanmasını istediği sorular 
1- Daha önce liseler arasında geçişler kolaylaştırıldığı halde, 14 Aralık 2005 tarihli, 26023 Sayılı Resmi Gazete'de yayımlanan Açıköğretim Lisesi Yönetmelik değişikliğine niçin gerek duyulmuştur 
2- Bu yönetmelik değişikliğiyle asıl amaç, imam hatip lisesi çıkışlıların ikinci bir diplomayla üniversitenin her bölümüne genel liseliler gibi girmesini sağlamak mıdır 
3- Açık liseye, herhangi bir nedenle bir ortaöğretim kurumuna devam edemeyenlerin gitmesi temel amaçken, bu yönetmelik değişikliğiyle liseyi hatta yüksekokulu bitirenlere de kayıt olanağı tanınmasının amacı nedir 
4- Devletin, genel liselere göre daha pahalı eğitim verdiği meslek ve teknik lise öğrencilerinin kendi alanlarına değil de başka alanlara özendirilmesi üniversite önündeki yığılmaları artırmaz mı 
5- Bu yönetmelikle, Anayasa'nın 174. maddesinde devrim yasalarından sayılan 3 Mart 1924 tarihli 430 Sayılı Öğretim Birliği Tevhid-i Tedrisat Yasası'na, 1739 Sayılı Milli Eğitim Temel Kanunu'na aykırı bir düzenleme yapmış olmuyor musunuz 
Görünen o ki, AKP iktidarının bu alanda atacağı her adım, tartışma konusu olmaya devam edecek. İmam hatipliler ise kendileri üzerinden yapılan bu tartışmalardan çok rahatsızlar. Onlar gibi rahatsızlıkları tavan yapan bir başka kesim ise meslek liseleri. İmam hatip tartışmalarının kendi sorunlarını gölgelediğine dikkat çekerek, bıktık artık bu kısır tartışmalardan diyorlar. 
Peki bu durumda ne yapılmalı 
İktidarın imam hatipler ve diğer meslek liselerini, bir an önce hedef tahtası olmaktan kurtarması gerekiyor. Bu konuda YÖK ve diğer ilgili kurumlar da, çözüme yönelik samimi çabalara, köstek olma yerine destek olmalıdır. 
Bunların ne olacağı ise karşılıklı dayatmayla değil, bir masa çevresinde toplanmakla olur. 
Anadolu liseleri ve kolejlere girişin tek sınavda birleşmesine yönelik memnuniyet verici tepkiler devam ediyor. Ama ayrı tercih ve ayrı yerleştirmeye karşı çok yoğun eleştiriler var. 
Milli Eğitim Bakanlığı, tıpkı meslek liseleri ve imam hatipler konusunda olduğu gibi, doğru olanı değil, taraflardan bazılarını memnun edici yönde hareket ediyor. Bu konuda yapılması gereken en doğru uygulama, tek sınav ve tek tercih listesi iken, özel okul derneklerinin isteği doğrultusunda ayrı tercih olayına gidiyor. Bu da eğer bir değişiklik olmazsa, yaz aylarında MEB'in başını müthiş derecede ağrıtacak. 

YÖK her şeye karşı 
YÖK, bugüne kadar çözüm üreten değil, genelde hep sorun yaratan bir kurum oldu. İktidarlarla ters düştü. Kamuoyunun isteklerine de hep kulaklarını tıkadı. İlmin, bilimin, aklın olduğu yerde, siyasi isteklerin ve kamuoyu duyarlılığının yeri yoktur diyenler elbette çıkabilir. Ama sizi ayakta tutan kaynaklar kamudan besleniyorsa, bu sese kulak vermek zorundasınız. Yoksa korumaya çalıştığınız düzenin yıkılmasına neden olabilirsiniz. Rektörlerde bunu çok gördük. 



</TEXT>
</DOC>
