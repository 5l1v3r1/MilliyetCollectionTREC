<DOC>
<DOCNO> 400488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/sonspo08.html </URL>
<DATE> 2005/12/04/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Galatasaray'da futbolcular izin yaptı... 
</HEADLINE>
<TEXT>

     Ankaraspor'u deplasmanda 2-1 yenerek lider Fenerbahçe ile arasındaki puan farkını 4'e düşüren Galatasaray'da, teknik direktör Eric Gerets, futbolcularına bugün izin verdi. 
     Eric Gerets, normalde her maç sonrası yapılan yenilenme antrenmanını iptal ederek, oyuncularını dinlendirdi. 
     Sarı-kırmızılılar, Beşiktaş ile 10 Aralık Cumartesi kendi sahalarında yapacakları derbi maçı hazırlıklarına, yarınki antrenmanla başlayacaklar. 
     
     3 OYUNCU SAKAT 
     Galatasaray'da, derbi maç öncesinde 3 oyuncunun sakatlığı bulunuyor. 
     Kulüp doktoru Murat Çevik, belinde ağrısı bulunan Hasan Şaş'ın tedavisinin sürdüğünü ve bu oyuncunun hafta içinde izleneceğini belirterek, ''Hasan Şaş'ın belindeki ağrılar sürüyor. Eğer ağrıları dinerse Beşiktaş maçında oynama ihtimali doğar'' dedi. 
     Cihan'ın bacak alt adalesinde sorunu olduğunu anlatan Çevik, ''Bu oyuncunun iyileşmesi için 10 güne ihtiyacımız vardı. 3 günü geçti, derbi maça yetiştirmeye çalışacağız'' diye konuştu. 
     Murat Çevik, Ankara'ya götürülmeyen Altan'ın son idmanda sakatlandığını kaydederek, bacak arka adalesinde çekme ve batma bulunan oyuncunun tedivisinin sürdüğünü de sözlerine ekledi. 
     
</TEXT>
</DOC>
