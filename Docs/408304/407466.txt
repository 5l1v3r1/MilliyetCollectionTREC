<DOC>
<DOCNO> 407466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/dunya/axdun01.html </URL>
<DATE> 2005/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail uçakları Lübnan'ı vurdu 
</HEADLINE>
<TEXT>


Filistinli militanların, sınır ötesi roket saldırılarının ardından Lübnan'daki Filistin kampları vuruldu. İsrail, Gazze'nin kuzeyinde tampon bölge uygulamasını dün akşam bombardımanla başlattı 

DIŞ HABERLER SERVİSİ 


İsrail, Filistinli örgütlerin İsrail topraklarına düzenlediği roket saldırılarına karşı geniş çaplı bir misilleme operasyonu gerçekleştirdi. İsrail savaş uçakları dün sabah Lübnan'ın başkenti Beyrut'un güneyindeki bir gerilla üssünü ve Gazze Şeridi'nin kuzeyini bombaladı. 
İsrail uçakları dün ilk olarak Filistin'in Kurtuluşu için Halk Cephesi FKHC Örgütü'nün eğitim kamplarını hedef aldı. İsrail ordusundan yapılan açıklamada, operasyonun İsrail halkına yönelik füze saldırılarına karşılık gerçekleştirildiği belirtildi. Bu operasyonun ardından İsrail uçakları Gazze Şeridi'nin kuzeyine hava saldırısı düzenledi. 
Tansiyonun yükselmesi üzerine Filistin lideri Mahmud Abbas, silahlı örgütlere, İsrail kentlerine yönelik füze saldırılarını durdurmaları çağrısında bulundu. Ancak İslami Cihad bunu reddetti. 
Bu arada İsrail, Filistinli militanların füze saldırılarından korunmak amacıyla Gazze'nin kuzeyinde "tampon bölge"yi oluşturmak için yapacağı uygulamalar kapsamında bölgeyi dün akşam saatlerinde topçu ateşiyle dövmeye başladı. Uygulama dün uçaklardan atılan bildirilerle Filistinlilere duyuruldu. Bildirilerde, uygulamanın yürürlüğe girdiği saat 18.00'den itibaren uyarılara uymayanların yaşamlarının tehlikeye gireceği belirtildi. Yasak bölgede görülen herkese ateş açılacağı duyuruldu. 


</TEXT>
</DOC>
