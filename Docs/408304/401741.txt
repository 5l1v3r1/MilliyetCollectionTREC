<DOC>
<DOCNO> 401741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sonsiy32.html </URL>
<DATE> 2005/12/08/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Yurtdışından para toplayan holdingler... Komisyon'un görev süresi doldu 
</HEADLINE>
<TEXT>

     Yurt dışında yaşayan Türk vatandaşlarından para toplayan holdinglerle ilgili olarak kurulan TBMM Araştırma Komisyonu’nun görev süresi doldu. 
     AK Parti Ankara Milletvekili Telat Karapınar’ın başkanlığını yaptığı, "Bazı Girişimcilerce Holding Adı Altında Gerçekleştirilen İzinsiz Halka Arz Yoluyla Tasarruf Sahiplerinin Mağduriyetine Yol Açılmasının Neden ve Sonuçlarıyla Bu Süreçte SPK’nın Sorumluluğunun Araştırılarak Alınması Gereken Önlemlerin Belirlenmesi Amacıyla Kurulan Meclis Araştırma Komisyonu" bugün son kez toplanarak, hazırlanan raporları değerlendirdi. 
     Komisyon, 4 ay boyunca bazı holdinglerin yöneticileri ile mağdur olan vatandaşları dinledi. Ayrıca milletvekilleri, holdinglerin faaliyet gösterdiği iller ile Almanya, Avusturya, Belçika ve Hollanda’da incelemelerde bulundu. 
     Başta Sermaye Piyasası Kurulu SPK olmak üzere bazı kamu kuruluşlarının yöneticileri de Komisyon’a bilgi sundu. 
     Alınan bilgiye göre, Komisyon’un 4 aylık çalışma süresinde, holdinglerin vatandaşlardan ne kadar para topladıkları ve kaç kişinin mağdur olduğu belirlenemedi. 
     Komisyon, çalışmalarını rapor haline getirerek, TBMM Başkanlığı’na verecek. TBMM Başkanlığı da raporu Genel Kurul’un bilgisine sunacak. 
     
</TEXT>
</DOC>
