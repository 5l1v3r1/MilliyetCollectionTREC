<DOC>
<DOCNO> 400635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sondun20.html </URL>
<DATE> 2005/12/05/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
AB-Türkiye... Tarım tarama toplantısı başladı 
</HEADLINE>
<TEXT>

     Türkiye-AB katılım müzakereleri kapsamında 11. başlık olan tarım ve kırsal kalkınmayla ilgili tanıtıcı tarama toplantısı başladı. 
     AB Komisyonu'nun Borschette binasındaki basına kapalı toplantıda Türkiye heyeti, Başbakanlık, Dışişleri, Maliye, Milli Eğitim, Bayındırlık ve İskan, Sanayi ve Ticaret, Enerji ve Tabii Kaynaklar, Tarım ve Köyişleri, Kültür ve Turizm, Sağlık, Çevre ve Orman bakanlıklarıyla, Hazine, Dış Ticaret ve Denizcilik müsteşarlıkları, Şeker, Türkiye İstatistik ve TAPDK kurumları, TMO ile Tapu ve Kadastro genel müdürlükleri, GAP Bölge Kalkınma İdaresi Başkanlığı, Türk Patent Enstitüsü, DPT, ABGS ve Türkiye'nin AB Daimi Temsilciliği'nden katılan yetkililerden oluşuyor. 
     3 gün sürecek toplantıda AB Komisyonu yetkilileri, tarım ve kırsal kalkınmayı kapsayan birlik müktesebatı ve özellikle de ortak tarım politikası konusunda Türk heyetine bilgi verecek. 
     AB, yaklaşık 100 milyar avroluk yıllık bütçesinin yüzde 40'ından fazlasını ortak tarım politikasının yürütülmesi için harcıyor. Fakat dönem başkanı İngiltere, 2007-2013 dönemini kapsayan yeni birlik bütçesinde tarıma ayrılan payın kısılmasını istiyor. Tarım bütçesinden en çok faydalanan AB üyesi olan Fransa, yeni üyelerin de desteğiyle buna karşı çıkıyor. 
     
</TEXT>
</DOC>
