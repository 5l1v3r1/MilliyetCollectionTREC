<DOC>
<DOCNO> 401105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sonspo39.html </URL>
<DATE> 2005/12/06/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Galatasaray, Beşiktaş derbisinin hazırlıklarını çift idmanla sürdürdü 
</HEADLINE>
<TEXT>

     Galatasaray, hafta sonunda Beşiktaş ile yapacağı derbi maçın hazırlıklarını, bugün çift antrenmanla sürdürdü. 
     Teknik direktör Eric Gerets yönetiminde, Florya Metin Oktay Tesisleri'nde gerçekleştirilen ve bir saati aşkın süren antrenmanda, sarı-kırmızılı futbolcular koşunun ardından dar alanda ikili ve dörtlü gruplar halinde adam geçme ve şut çalışması yaptı. 
     Futbolcuların bir hayli hırslı olduğu gözlenen antrenmana, izinli olan Hakan Şükür'ün yanı sıra sakatlıkları süren Cihan, Uğur, Hasan Şaş, sabahki çalışmada sakatlanan Ergün ve Antalya'daki milli takım kampında bulunan Aykut katılmadı. 
     
     ANTRENMANLAR BASINA KAPANDI 
     Teknik direktör Gerets, cumartesi günü yapılacak karşılaşmaya kadar ki antrenmanları medyaya kapattı. 
     Sarı-kırmızılılar, Beşiktaş maçının hazırlıklarını yarın sabah yapacakları antrenmanla sürdürecek. 
     Öte yandan, sarı-kırmızılıların antrenmanı sonrasında bir taraftar, kaleci Mondragon'a çiçek verdi. 
     
</TEXT>
</DOC>
