<DOC>
<DOCNO> 403510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sonyas14.html </URL>
<DATE> 2005/12/14/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Mersinbalığı'nın soyu, yasadışı havyar üretimi nedeniyle tükeniyor... 
</HEADLINE>
<TEXT>

     Avrupa'da yasadışı havyar ticaretinin bazı mersinbalığı türlerinin soyunu tükenme tehlikesi ile karşı karşıya bıraktığı bildirildi. 
     Dünya Doğayı Koruma Örgütü WWF ile İngiltere'deki TRAFFIC adlı örgüt, son 5 yılda Avrupa'da 12 bin kilodan fazla yasadışı havyar ele geçirildiğini, bundan daha fazla bir miktarın da piyasada ve lokantalarda satıldığını bildirdi. 
     TRAFFIC'ten Stephanie Thelie, yasadışı havyar ticareti miktarının resmi istatistiklerin çok üzerinde olduğunu düşündüklerini söyledi. 
     Örgütler, Avrupa'da artan yasadışı havyar ticareti nedeniyle Asya ve Avrupa'daki birçok mersinbalığı türünün soyunun yok olma tehlikesine girdiğini belirttiler. 
     WWF ve TRAFFIC, havyarından yararlanılan 27 mersinbalığı türünün yarısının soyunun tehlikede olduğunu, 2 türün ise soyunun yokolmanın eşiğinde bulunduğunun sanıldığını belirtti. 
     Yasal havyar ihracatı, BM Doğa Fauna ve Florasındaki Yaşamı Tehlikedeki Türlerinin Uluslararası Ticareti Sözleşmesi çerçevesinde düzenleniyor. 
     Cenevre'deki bu kuruluş, havyar ticaretine yıllık kota koyuyor. Ancak çevreciler bunun bile mersinbalıklarının soylarının tükenme tehlikesini engellemediğini belirtiyorlar. 
     
</TEXT>
</DOC>
