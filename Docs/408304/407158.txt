<DOC>
<DOCNO> 407158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sonyas20.html </URL>
<DATE> 2005/12/27/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
'Duvara Karşı' kendini aştı... 
</HEADLINE>
<TEXT>

     Fatih Akın'ın ''Duvara Karşı'' filmi, ABD'nin Newsweek dergisinin 2005 yılının en iyi 10 filmi listesinde birçok filmi geride bırakarak ilk sırada yer aldı. 
     ABD'nin önde gelen sinema eleştirmenlerinden David Ansen'in belirlediği listede Duvara Karşı, ''Aşk sayesinde değişim yaşayan iki kayıp Türkün hikayesini anlatan sert bir Alman başyapıtı'' olarak tanımlandı. 
     Listeyi belirlemeden önce 2005 filmlerinin genel bir değerlendirmesini yapan, ardından da en iyi 10 filmi seçen Ansen, 2005'in Hollywood için çok kötü bir yıl olduğunu, listede büyük stüdyolar tarafından yapılan filmlerin az yer almasının ise şaşırtıcı olmadığını belirtiyor. 
     Ansen, listesinde paranoya, terörizm, kırık kalpler ve dağılmış ailelerin hikayelerinin öne çıktığını vurgulayarak, seçtiği filmlerin, acının sanata dönüşmesinin örnekleri olduğunu ifade ediyor. 
     Duvara Karşı, ABD'de ilk kez Eylül ayında, New York'ta faaliyet gösteren Türk-Amerikan sivil toplum kuruluşu Moon Stars Project tarafından, bu yıl yedincisi düzenlenen New York Türk Filmleri Festivali'nin açılış filmi olarak gösterilmiş, Türk ve Amerikalı izleyicilerin yanı sıra Amerikan basınından da büyük ilgi görmüştü. 
     New York Türk Film Festivali Halkla İlişkiler Sorumlusu Işıl Bağdadi, A.A muhabirine yaptığı açıklamada, Duvara Karşı'nın Newsweek dergisinden övgü almasının, festival komitesinde çalışan herkesi çok gururlandırdığını söyledi. 
     Bağdadi, ''Festivalimizdeki gösterimden sonra Duvara Karşı, Amerikan basınında büyük bir ilgi gördü. Filmin bu sayede tekrar gündeme gelmesi New York Türk Film Festivali'nin Türk sineması için ne kadar önemli olduğunu kanıtladı'' diye konuştu. 
     Ansen'in listesinde Amerikalı ünlü oyuncu ve yönetmen George Clooney'in bu yılki Altın Küre ödüllerinde ''En İyi Film'' dalında aday olan ''Good Night, Good Luck'' ikinci sırada yer alıyor. 
     Ünlü yönetmen Ang Lee'nin 7 dalda Altın Küre'ye aday gösterilen kovboy filmi ''Brokeback Mountain''ın dördüncü sırada bulunuyor. 
     
     
Ansen'in 2005 yılının en iyi 10 filmi listesi şöyle 1. Duvara Karşı 2. Good Night, Good Luck 3. Kings and Queen 4. Brokeback Mountain 5. The Best Of Youth 6. Capote 7. Cache 8. Munich 9. The Squid and The Whale 10. A History of Violence 
     
</TEXT>
</DOC>
