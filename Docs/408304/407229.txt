<DOC>
<DOCNO> 407229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/yasam/ayas.html </URL>
<DATE> 2005/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
AIDS'li temizlik işçisi hasta 'tedavi etmiş' 
</HEADLINE>
<TEXT>


Doktorculuk oynayan temizlik işçileri skandalında yeni boyut A.A. temizlik işçisi olarak hastaneye girdi. Eğitimi olmadığı halde hastabakıcı yapıldı. AIDS'li olduğu anlaşıldı. Ama hastanedeki görevini altı ay daha sürdürdü 

İSTANBUL Milliyet 

Devlet hastanelerinde çalışan temizlik işçilerinin doktor gibi hastalara müdahalede bulunduğunu ortaya çıkaran Deşifre programında, bu hafta da Haseki Hastanesi'nde 10 yıl önce özel bir firmanın temizlik elemanı olarak işe başlayan A.A.'nın AIDS'liyken hastaları tedavi ettiği yer aldı. 
Star TV'de dün gece yayımlanan, Mehmet Ali Önel'in hazırlayıp sunduğu Deşifre'de konuşan A.A., 10 yıl önce Merdan adlı bir temizlik firmasına başvurduğunu ve temizlik işçisi olarak işe alındığını anlattı. 
Daha sonra hastane vakfı kadrosuna kaydırarak hasta bakıcı yapıldığını anlatan A.A., iki yıl boyunca başhemşirenin yanında çalıştığını söyledi. 

'Yorgan dikişi' 
Okuryazarlığının olmadığını belirten A.A., yetkililere hastabakıcılık eğitiminin olmadığını söylediğinde "Öğrenirsin" yanıtını aldığını anlattı. A.A., "Hastanın damarına giriyoruz, bağırıyor 'Hayvan mı dikiyorsun ' diye. Yorgan diker gibi dikiyorduk. Bize 'Dikmezsen çık buradan git' diyorlardı" şeklinde konuştu. 
Bulaşıcı hastalık taşıyan ya da karantinadaki hastaların tedavi gördüğü İntaniye Servisi'nde de çalıştığını öne süren A.A., buradaki hastaların tedavisine doktorların yanaşmadığını, dikiş ve sargılarını kendilerinin yaptığını iddia etti. İntaniye Servisi'nden Acil Servis'e geçtiği dönemde tüm personele sağlık taraması yapıldığını kaydeden A.A., kendisinde HIV çıktığını söyledi. 

'Vicdanım rahatsız' 

Tahlil sonuçlarını hastane yönetiminin saklamaya çalıştığını iddia eden A.A., kendisinin hastalara pansuman yapmasına ve dikiş atmasına altı ay boyunca göz yumulduğunu öne sürdü. AIDS virüsü taşıdığını öğrendikten sonra sayısını hatırlayamadığı kadar hastaya dikiş attığını savunan A.A., "Ben AIDS'liyim. Ama dikiş atıyorum, hastanın vebalini ben çekiyorum şimdi. Belki de o hasta da AIDS oldu şimdi. Bana iğne batıyordu mesela, çıkarıyordum, onun yarasını dikiyordum. Vicdanım çok rahatsız. O hastalar da tahlillerini yaptırsınlar" diye konuştu. 
Olayı yargıya taşıdığını kaydeden A.A., çalıştığı şirketin de kendisini iki yıl önce tazminatsız işten çıkardığını belirtti. Mağdur olduğunu, üç çocuğu ve virüs bulaşmayan eşiyle yiyecek ekmekleri bulunmadığını anlatan A.A., ağlayarak şöyle konuştu "Kimse kimsenin derdini bilmez. 4 milyar bir ilacım. Ben nasıl karşılarım Benim yemeye ekmeğim yok." 

BAŞHEKİM HALDUN ERTÜRK 'AIDS'li ama dikiş atmadı' 

Haseki Eğitim ve Araştırma Hastanesi Başhekimi Haldun Ertürk, A.A.'nın AIDS'i hastane dışında kaptığını, rutin kontrolde bu durum tespit edilince Acil Servis'teki işine son verildiğini belirtti. A.A.'nın çamaşırhane veya bahçede çalışmasını istediklerini belirten Ertürk, ısrarla Acil'de çalışmak isteğinin ise kabul edilmediğini söyledi. Ertürk, A.A.'nın AIDS'li olarak hastalara altı ay dikiş attığı yönündeki iddialarıyla ilgili olarak, "Sağlık dışı personelin bu tür şeyler yapmayacağına dair hem yazılı hem de sözlü talimatlarımız var" diye konuştu. 
Ertürk, "A.A. kendisine dikiş diktirildiğini iddia ediyor, ne diyeceksiniz " sorusu üzerine de, "Bunlar hastanemizde olmuş münferit hadiseler" dedi. 


</TEXT>
</DOC>
