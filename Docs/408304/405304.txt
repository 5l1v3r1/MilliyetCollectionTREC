<DOC>
<DOCNO> 405304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sondun43.html </URL>
<DATE> 2005/12/21/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
AB'den 'kimyasal kartele' 76 milyon avro ceza 
</HEADLINE>
<TEXT>

     AB, kauçuk üretiminde kullanılan kimyasal maddelerde anlaşmalı fiyat uygulayan ve ellerindeki ticari bilgileri birbiriyle paylaşan 3 şirkete 75.86 milyon avro ceza verdi. 
     AB Komisyonu'ndan yapılan açıklamada, kartel soruşturmasında uygulanan toplam cezadan Alman ilaç ve kimya devi Bayer'in payına 58.88, Uniroyal markasıyla tanınan ABD lastik üreticisi Crompton'ın Avrupa'daki iştirakinin payına 13.6 ve İspanyol petrol şirketi Repsol'un iştiraki General Quimica'nın payına da 3.38 milyon avro düştüğü bildirildi. 
     Kartelin, 1996-2001 yılları arasında lastiğin en önemli hammaddesi olan kauçuk üretiminde kullanılan antioksidant ve antiozonant türü kimyasallarda zaman zaman anlaşmalı fiyat uyguladığı, pazar bilgilerini paylaştığı ve bazı maddelerde eş zamanlı fiyat yükselttiği kaydedildi. 
     AB Komisyonu'nun rekabetten sorumlu üyesi Neelie Kroes, bu yıl kartellerle ilgili beşinci ceza kararını aldıklarını belirterek, ''Karteller felaket. Onları bularak soruşturacağımız ve cezalandıracağımız konusunda güvence veriyorum'' dedi. 
     Aldıkları son ceza kararıyla şirket yöneticilerine ''kartellere tolerans gösterilmeyeceği'' konusunda güçlü bir mesaj gönderdiklerini kaydeden Kroes, şirket hissedarlarını da neler olup bittiği konusunda dikkatli olmaya çağırdı. 
     AB Komisyonu, kauçuk karteliyle ilgili soruşturmasını Nisan 2002'de başlatmıştı. Komisyona ifade veren bir şirket çalışanı, ''hayatının en kapsamlı ve hileli anlaşmasını yaptığını'' itiraf etmişti. 
     
</TEXT>
</DOC>
