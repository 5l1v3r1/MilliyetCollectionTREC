<DOC>
<DOCNO> 407621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/soneko25.html </URL>
<DATE> 2005/12/29/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Kütahya'da Hyundai'ye davet mektubu gönderdi... 
</HEADLINE>
<TEXT>

     Kütahya Belediye Başkanı Mustafa İça, Hyundai'nin 1.2 milyar avroluk yatırımının Kütahya'ya yapılması için davet mektubu gönderdiğini bildirdi. 
     İça, düzenlediği basın toplantısında, Kütahya'nın teşvik kapsamına alındığını anımsatarak, Hyundai'nin yatırımının, Kütahya'ya çekilmesi konusunda girişimlerde bulunduğunu söyledi. 
     Kütahya'nın stratejik bir bölgede bulunduğunu ifade eden İça, şunları kaydetti 
     ''Kütahya, ülkemizin büyük nüfusa sahip illerinden İstanbul, Ankara, İzmir ve Antalya'ya ya eşit uzaklıkta olup, ortalama 340 kilometre mesafededir. Ayrıca Eskişehir, Bursa gibi sanayi ve otomotiv sanayinin geliştiği 2 ilimize komşudur. 2. OSB yeri olarak öngörülen sanayi alanımız, uygun topografik yapısı, demiryolu hattı, doğalgazı, suyu, elektriği ve İstanbul-Antalya karayolu üzerinde şehre 5 kilometre uzaklığı ile 3 milyon 200 bin metrekare büyüklüğe sahiptir. Bu alan Sanayi ve Ticaret Bankalığı'nca oluşturulan heyet tarafından yerinde incelenmiş ve uygun kararı verilmiştir.'' İça, yatırım davetinde, Kütahya'nın ulaşım yönünden avantajlarını da aktardığını ifade ederek, denizyolu bağlantısı için çok çeşitli imkanların bulunduğunu ve Bursa-Gemlik, İstanbul ve İzmir limanlarının yatırımcılar tarafından yoğun şekilde kullanıldığını belirtti. 
     Ayrıca, büyük illerin hava alanlarının yanı sıra bölge havaalanı olarak yapılması öngörülen ve Kütahya-Afyon-Uşak illerinin ortasında planlanan havaalanının şehir merkezine sadece 25 kilometre mesafede olacağını anlatan İça, şöyle dedi 
     ''İstanbul-Ankara hızlı treni güzergahında yer alan Eskişehir, İnönü bağlantısı duble yollarla yarım saatlik mesafeye inecektir. Karayolları standardımız, yapılan duble yollar sayesinde büyük aşama kaydetmiş, hız ve konfor kazanmıştır. En önemlisi ilimiz, hükümetimizce ilan edilen yatırım teşviki kapsamında yer alan iller arasındadır. İşçilik ve enerji ile birlikte, bilinen bir dizi yatırım teşviklerine de sahiptir.'' 
     
</TEXT>
</DOC>
