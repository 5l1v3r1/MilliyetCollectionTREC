<DOC>
<DOCNO> 400569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/spor/aspo.html </URL>
<DATE> 2005/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İyiler mutlaka kazanır 3-1 
</HEADLINE>
<TEXT>


Beşiktaş, Vestel önünde ilk yarıda fırtına gibi esti. İbrahim Akın, Ahmed Hassan ve Kleberson'un golleri İnönü Stadı'nın tribünlerini mest etti. İkinci devre oyun rölantide gitti, Sinan maçın skorunu belirledi 


90 dakika 

BİLAL MEŞE 

İyi hakem maçın önüne çıkmayandır. Ne var ki, İsmet Arzuman ilk yarıda hem Beşiktaş'ı, hem tribünleri çıldırttı Örnek çok. Johana 2.dakikada Kleberson'a sert girdi, sarı doğru. Aynı oyuncu 22'de İbrahim Üzülmez'i darbeyle indirdi, ikinci kart, devamı kırmızı. Ancak Arzuman pas geçti. Aynı dakikada Caner bu kez Okan'ı indirdi, kart yine yok. Ersun Yanal uyandı, Johana'yı ikinci yarıya çıkarmadı. 
Kim ne derse desin, son iki maçtır Kartal, tüm dezavantajlara karşın iyi mücadele ediyor, kazanma hırsını ön plana çıkarıyor, disiplinden bir an olsun kopmuyor. 
Manisa karşısında Kartal'ın savunma bloku sıfır hatayla oynadı. Nitekim ilk yarıda Manisa'ya bir tane fırsat vermedi. Hele hele Ali Tandoğan'ın kademe anlayışı, topla çıkışları, Mustafa Doğan'ın hava toplarındaki etkinliği mükemmeldi. Orta alandaki pres ve yardımlaşma Manisaspor'u sıkıntıya sokan en büyük faktördü. 

Kartal farkı 
Beşiktaş, Manisaspor'a üstünlüğünü ilk yarıda çıkardığı üç golle kabul ettirdi. Atılan üç golde yaratıcılık ve beceri ön plandaydı. 23'te soldan kazanılan korneri Ahmed Hassan kullandı, Mustafa Doğan kafayla savunmanın arkasına aşırdı, İbrahim Akın kafayla tamamladı 1-0 
38'te Kleberson soldan İbrahim Akın'ı kaçırdı, genç futbolcu Johana'yı klas hareketle saf dışı bıraktı, çizgiye indi, altı pasa kesti. Fırsatcı Ahmed Hassan gelişine sert vurdu 2-0 
42'de Kleberson sahne aldı. Okan orta alanın sağında zor pozisyonda topu Ahmed Hassan'a kazandırdı. Mısırlı futbolcu göbekten hareketlenen Kleberson'u gördü. Brezilyalı futbolcu topu sürdü, kaleci ile karşıya karşıya plaseledi ve ilk yarının skorunu belirledi 3-0 
Yanal, ilk yarıda aksayan, gedikler veren Johana ile Gürol'u oyundan aldı, yerine Tufan ve Fabio'yu oyuna sürdü. Bu değişiklik biraz olsun konuk takımı hareketlendirdi. Nitekim, 60. dakikada Sinan Kaloğlu, orta alanda kazandığı topla yirmi metre sürdü, cezaalanına girmeden uzaktan vurdu, Cordoba topu filelerde gördü 3-1 
Bu yarıda tribünlerin fark beklentisi boşa çıktı. Bundaki faktör, Manisaspor'un ikinci yarıda direnişi ve çok adamla Kartal'ın kalesine yüklenişiydi. Diğer faktör ise Youla idi. Siyahi futbolcu çabuk da, bir o kadar da dağınık Top ayağında iken eli-ayağına dolaşıyor, pas vereceği yerde vuruyor, tribünleri kendine güldürüyor 
Buna karşın Kartal, oyunu rolantiye aldı, kısıtlı kadroyla ligde mücadele eden Manisaspor'u İnönü'den puansız uğurladı. 

İnk r etti 

AİLTON, Alman basınında çıkan Beşiktaş'tan ayrılmak istediği haberlerini yalanladı. Kıvanç Oktay ile bir görüşme yapan Brezilyalı golcü, Kartal'da kalmak istediğini söyledi. Ailton yarın basın toplantısı düzenleyerek konuyla ilgili açıklamalar yapacak. Sambacının performansından memnun olmadıklarını belirten Kıvanç Oktay ise "Bir an önce toparlanması lazım. Kendisi isterse ve yurt dışından bir talibi olursa değerlendiririz" dedi. 

Sürpriz kesik 

SERGEN Yalçın, dün sürpriz şekilde kadrodan çıkarıldı. Tecrübeli futbolcunun ayağındaki şişme nedeniyle forma giyemediği bildirildi. Ağrıları artan futbolcu, bu hafta oynanacak Galatasaray maçı da düşünülerek riske edilmedi. 

Başkan'a engel 

BEŞİKTAŞ Başkanı Yıldırım Demirören, belindeki ağrılar nedeniyle Vestel Manisaspor maçını evinde, televizyondan izlemek zorunda kaldı. Son dönemde kulüp içi muhalefetten bunalan siyah - beyazlıların patronu, ağrıları nedeniyle şeref tribünündeki yerini alamadı. 

Yakın takip 

TRABZONSPOR Teknik Direktörü Vahid Halilhodziç de, maçı izledi. Boşnak çalıştırıcı, iki hafta sonra Beşiktaş ile oynayacaklarını hatırlatarak, "Rakibimizin son durumunu gözlemleme fırsatı buldum" diye konuştu. 

'Bir anda bittik' 

VESTEL Manisa Teknik Direktörü Ersun Yanal, ilk gole kadar denk mücadele ortaya koyduklarını söyledi. Yanal, "Bundan sonraki 7-8 dakikalık süre içerisinde maçı kaybettik. Onun dışında Beşiktaş'ın başka pozisyonu yok. Artık önümüze bakıyoruz" dedi. 

MAÇIN YILDIZI 
İbrahim Akın 
Kim ne derse desin, Türk futbolunun yükselen değeri olduğunu dün bir kez daha gösterdi. Eksikleri yok değil. Örnek ikili mücadelerdeki yetersizliği. Biraz güçlense, biraz savruk olmazsa müthiş kumaş. Dünkü mücadalede ofansta ayakta kalan tek isimdi. Rakip savunmayı yıprattı, bir gol attı, bir de asist yaptı. 

MAÇTAN NOTLAR 
140 dakika sonra... 
Beşiktaş, kendi sahasında 140 dakika sonra gol bulabildi. En son 11. haftada Ankaragücü'ne karşı 74. dakikada gol atan siyah - beyazlılar, ardından oynadığı Gaziantepspor mücadelesinde gol atamamıştı. 

Hassan takipte 
Mısırlı futbolcu, Ailton'un ardından Beşiktaş'ın en skorer ikinci ismi oldu. Ahmed Hassan, dünkü sayısıyla 4. golüne ulaşırken, Brezilyalı futbolcunun 5 golü bulunuyor. 

Kıran kırana 
Vestel Manisaspor, Ersun Yanal göreve geldiğinden bu yana Süper Lig'de en çok faul yapan takım oldu. Yanal'ın ekibi, 7 maçta 150 faul yaparak, maç başına 21.42 ortalamaya ulaştı. 

İlk isabet, ilk gol 
Kartal'ın rakibi Vestel Manisaspor, 60. dakikaya kadar Beşiktaş kalesine isabetli şut çekemedi. Karşılaşmada, Sinan Kaloğlu'nun kaleyi bulan ilk vuruşu da golle sonuçlandı. 


</TEXT>
</DOC>
