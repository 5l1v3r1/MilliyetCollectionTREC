<DOC>
<DOCNO> 406159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/guncel/axgun02.html </URL>
<DATE> 2005/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Mülkiyelilerden gala 
</HEADLINE>
<TEXT>


Yönetmenliğini Can Dündar'ın, müziklerini ise Fahir Atakoğlu'nun yaptığı Mülkiye Belgeseli'nin galasında Ankara Siyasal Bilgiler Fakültesi mezunları kendi tarihlerini izledi 

ANKARA Milliyet 

Mülkiye'nin 145'inci, Mülkiyeliler Birliği'nin 58'inci yıldönümü etkinlikleri çerçevesinde yönetmenliğini Can Dündar'ın, müziklerini Fahir Atakoğlu'nun yaptığı "Mülkiye Belgeseli"nin galası gerçekleştirildi. Dündar, en çok görüntü ve bilginin Emniyet Genel Müdürlüğü'nün arşivlerinden çıktığını söyleyince izleyicileri güldürdü. 
Ankara Üniversitesi Siyasal Bilgiler Fakültesi SBF Aziz Köklü Salonu'ndaki galaya, İçişleri Bakanı Abdülkadir Aksu, Milli Savunma Bakanı Vecdi Gönül, Milli Güvenlik Kurulu Genel Sekreteri Yiğit Alpogan, SBF Dekanı Prof. Dr. Celal Göle, Mülkiyeliler Birliği Genel Başkanı Ali Çolak, belgeselin yönetmeni Can Dündar, fakülte öğretim üyeleri ve çok sayıda davetli katıldı. 
Göle, Mülkiye'nin tarihini irdelemenin çok önemli bir olay olduğunu belirterek, "Mülkiye tarihi, Cumhuriyet ve Türkiye tarihi ile özdeşleşmiştir. Mülkiye demek Türkiye demektir" dedi. 

'En zor sınav' 
SBF mezunu olduğunu anımsatarak, "Bu okulda çok sınava girdim ama hiçbiri bu kadar zor olmamıştı" diyen Dündar, belgesel için görsel malzeme bulmakta büyük zorluklar yaşadıklarını belirtti. Dündar, Kültür ve Turizm Bakanlığı, Emniyet Genel Müdürlüğü, Türk Silahlı Kuvvetleri ve Ankara Üniversitesi'nin arşivlerinden yararlandıklarını anlattı. Dündar'ın, "Tahmin ettiğiniz üzere en çok görüntü ve bilgi Emniyet Genel Müdürlüğü'nün arşivlerinden çıktı" sözü salondakileri güldürdü. Dündar, "Ben 'önce Mülkiye, sonra Türkiye' sözünün ne demek olduğunu belgeseli yaparken anladım" diye konuştu. 





</TEXT>
</DOC>
