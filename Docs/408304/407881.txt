<DOC>
<DOCNO> 407881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sondun05.html </URL>
<DATE> 2005/12/30/ </DATE>
<TIME> 07.50 </TIME>
<AUTHOR>  </AUTHOR>
<HEADLINE>
Müstehcen AB afişlerinden üçü panolardan indirildi 
</HEADLINE>
<TEXT>

     3 Ekim'de Türkiye'nin Avrupa Birliği AB ile müzakerelere başlamasına çeşitli zorluklar çıkaran Avusturya, 1 Ocak'ta başlayacak AB Dönem Başkanlığı'na uluslararası yankılar yaratacak bir skandalla start verdi. 6 aylığına AB dönem başkanı olacak Avusturya'nın başkenti Viyana, 25 üyeli Birlik'i utandıracak şekilde ve ABD Başkanı George W. Bush, İngiltere Kraliçesi Elizabeth ve Fransa Cumhurbaşkanı Jacques Chirac'ı rencide edecek pornografik afişlerle donatıldı. 
     Avusturya'da, AB dönem başkanlığı için ''euroPART'' isimli sanatçı grubu tarafından hazırlanan 150 posterden, ''müstehcen bulunan'' 3 tanesi panolardan indirildi. 
     ''euroPART'' sanatçı grubundan yapılan yazılı açıklamada, ''siyasilerden ve kamuoyundan gelen tepkiler nedeniyle üç posterin projeden çıkarıldığı'' bildirildi. 
     Avusturya'nın hem bağımsızlık yıldönümünü hem de AB Dönem Başkanlığı'nı vurgulamak için düzenlenen sanatsal etkinlik, Avrupa'nın dünyaya bakışını yansıtmayı hedefliyor. Ancak Viyana caddelerini dolduran afişlerde yer alan ikisi kadın, biri erkek 3 model, yüzlerinde Bush, Chirac ve Kraliçe Elizabeth maskeleri olduğu halde bir evin damında birbirleriyle cinsel ilişki pozisyonunda görülüyor. Bush'u kadın modellerden biri temsil ediyor. 
     Projeye yönelik tartışmaları ''açık sansür'' olarak değerlendiren ''25 Peaces'' projesinin organizasyon komitesi, ABD Başkanı George W.Bush, İngiltere Kraliçesi 2. Elizabeth ve Fransa Cumhurbaşkanı Jaques Chirac'ı ''grup seks yaparken'' gösteren iki karikatür ile AB bayraklı bikini giyen model kız resmini projeden çıkararak panolardan indirdiklerini belirttiler. 
     Açıklamada, posterler üzerine yapılan polemik ve tartışmaların, kamuoyunun bu tür resimleri görmeye henüz hazır olmadığını gösterdiği, projenin tümünü tehlikeye atmamak için tartışmalı üç posterin panolardan indirilmesine karar verildiği bildirildi. 
     Avusturya Başbakanı Wolfgang Schüssel, projede yer alan müstehcen üç posteri ''çok zevksiz'' olarak nitelemiş ancak yasaklanması için bir girişimde bulunmayacağını belirtmişti. 
     Dışişleri Bakanı Ursula Plassnik ise ORF televizyonuna yaptığı açıklamada, ''Avrupalı olma duygusunu güçlendirmek için çalışacakları bir dönemde böylesine tartışmalı bir projenin gereksiz olduğunu'' savunmuştu. 
     Bu arada Başbakanlık Basın Sözcüsü Heidi Glück'ün, projenin başbakanlık tarafından finanse edilmediği yolundaki açıklamasına belge ile yanıt veren anamuhalefetteki Sosyal Demokrat Parti SPÖ , Başbakanlığın ''25 Peaces'' adlı projeye 500 bin avro para ödediğini açıkladı ve belgesini basına dağıttı. 
     ''25 Peaces'' adlı proje kapsamında AB ülkelerinden 75 sanatçının yaptığı 150 değişik poster başkent Viyana'da 400 ayrı noktada kurulan ''Rollingboard'' adlı ışıklı panolarda gösterime sunuluyor. 
     Posterlerin 24-30 Ocak tarihleri arasında da Salzburg'ta gösterime sunulacağı bildirildi. 
     Avusturya 1 Ocak 2006 Pazar günü altı aylık süre için AB dönem başkanlığını üstlenecek. 
     
</TEXT>
</DOC>
