<DOC>
<DOCNO> 400439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/sondun16.html </URL>
<DATE> 2005/12/04/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
İKÖ zirvesi, dönüm noktası olacak 
</HEADLINE>
<TEXT>

     İslam Konferansı Örgütü'nün İKÖ Mekke'de yapılacak olağanüstü zirvesinde, örgütün tarihinde bir dönüm noktası olması beklenen kararlar alınacak. 
     Zirvede, İslam dünyasının 21. yüzyılda karşılaştığı sorunlara karşı koyabilmesine yönelik 10 Yıllık İKÖ Faaliyet Programı açıklanacak. 
     Türkiye'yi zirvede Türkiye Büyük Millet Meclisi TBMM Başkanı Bülent Arınç ile Dışişleri Bakanı ve Başbakan Yardımcı Abdullah Gül temsil edecek. 
     İKÖ yetkililerinden alınan bilgiye göre, 57 Müslüman ülkenin dışişleri bakanları, 6 Aralık günü Cidde'de düzenlenecek Bakanlar Toplantısında Faaliyet Programı'na son şeklini verecek. Alınan kararlar, 7 Aralık'ta Mekke'de yapılacak liderler zirvesinde ele alınacak ve 8 Aralık günü kamuoyuna duyurulacak. 
     Yetkililer, zirvenin İKÖ tarihinde bir dönüm noktası olmasını beklediklerini belirterek, şunları söylediler 
     ''İKÖ bundan böyle insani konulara, fakirliğin ve salgın hastalıkların ortadan kaldırılmasına, doğal afetlere karşı işbirliği yapılmasına, terörizm ve aşırılıkla mücadeleye, İslamofobiaya karşı koymaya, İslam'ın gerçek ılımlı yüzünün anlatılmasına, ekonomik işbirliğine, Afrika'nın kalkınmasına, BM millenium hedeflerinin yakalanılmasına daha fazla önem verecektir. Genel Sekretere verilecek yetkilerle yeniden yapılandırılacak İKÖ, uluslararası düzeyde daha etkin hale getirilecek.'' Yetkililer, zirvenin İKÖ Genel Sekreterliği açısından bir başka önemli yönünün, 7 Aralik'ta Mekke'deki toplantı sırasında, Suudi Arabistan Kralı Abdullah'ın, Cidde'de inşa edilecek yeni İKÖ Genel Sekreterliği binasının temeline konacak hatıra plaketinin açılışını yapması olduğunu belirttiler. 
     
</TEXT>
</DOC>
