<DOC>
<DOCNO> 403736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sonspo01.html </URL>
<DATE> 2005/12/15/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Ülkerspor 2. galibiyetini aldı 74-70 
</HEADLINE>
<TEXT>

     ULEB Erkekler Avrupa Ligi C Grubu'nda mücadele eden Ülkerspor, gruptaki 7. maçında deplasmanda İtalya'nın Montepaschi Siena takımını 74-70 yenerek ikinci galibiyetini aldı. 
     Karşılaşmaya tutuk başlayan Ülkerspor, hücumlardan üst üste boş dönünce Siena, Woodward'ın sayılarıyla 2. dakikada 4-0 üstünlük sağladı. Adam adama savunma yapan İtalyan ekibi, üst üste bulduğu basketlerle skoru 10-5'e getirse de bu dakikadan sonra toparlanan Ülkerspor, özellikle Stefanov ve Mirsad ile bulduğu sayılarla skorda dengeyi sağladı 12-12. Ancak İtalyan temsilcisi, skorer oyuncularının da katkısıyla ilk periyodu 19-15 önde tamamladı. 
     Karşılaşmanın ikinci periyodu karşılıklı basketlerle başlarken, yakaladığı fırsatları daha iyi değerlendiren Montapaschi Siena, tekrar farkı açmaya başladı ve skoru 27-21'e getirdi. İtalyan ekibi, Ülkerspor'un çabalarına rağmen farkın kapanmasına izin vermedi ve devreyi 34-28 önde bitirdi. 
     3. periyoda çok hızlı başlayan Ülkerspor, İbrahim Kutluay ile art arda bulduğu basketlerle skorda dengeyi sağladı 37-37. Bu periyotta maç boyunca ilk kez öne geçen turuncu-yeşilli ekip, bu üstünlüğünü koruyamadı ve son periyoda 48-47 geride girdi. 
     Son periyotta iki takım da başabaş bir mücadele ortaya koydu. Mirsad Türkcan'ın 32. dakikadaki basketiyle 3 farklı 57-54 skor üstünlüğünü yakalayan Ülkerspor, bu periyotta ortaya koyduğu mükemmel oyunla rakibinin öne geçmesine izin vermedi ve karşılaşmadan 74-70 galip ayrıldı. 
     
     ATAMAN VE STEFANOV'A SEVGİ GÖSTERİSİ 
     Geçen sezon İtalyan Montapaschi Siena takımında forma giyen Vrbica Stefanov ve Ülkerspor Antrenörü Ergin Ataman, İtalyan seyircilerden büyük alkış aldı. 
     Salona Ülkerspor'un kaptanı olarak çıkan Stefanov'a önce Siena Kulübü Başkanı Municci, ardından da taraftar dernekleri maçtan önce birer plaket verdi. 
     Turuncu-yeşilli ekip salona girince ve Ülkerspor'un antrenörü Ergin Ataman'ın ismi anons edilince İtalyan seyirciler yoğun bir şekilde alkışla tempo tuttu. 
     
     
Salon Palasport Mens Sana Hakemler Juan Carlos Arteaga xx İspanya , Christos Christodolou xx Yunanistan , Sinisa Herceg xx Hırvatistan Montepaschi Siena Zukauskas x 2, Boisa xx 8, Kaukenas xxx 21, Woodward xxx 11, Stonerook x 4, Nicola xx 6, Hamilton x 2, Pecile xxx 11, Datome x 2, Chiacig x 3 Ülkerspor Stefanov xxx 7, Mirsad Türkcan xxx 21, İbrahim Kutluay xxx 14, Trepagnier xx 8, Haislip xxx 17, Cüneyt x, Ömer Onan x, Oğuz x 3, Bekir x 2, Pasalic x 2 1. Periyot 19-15 Devre 34-28 Montepaschi Siena lehine 3. Periyot 48-47 Beş faulle çıkanlar 39.29 İbrahim Kutluay, 39.55 Haislip Ülkerspor , 39.40 Boisa Montepaschi Siena 
     
</TEXT>
</DOC>
