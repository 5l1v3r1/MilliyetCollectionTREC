<DOC>
<DOCNO> 401824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sontur41.html </URL>
<DATE> 2005/12/08/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Ameliyathanede yangın heyecanı 
</HEADLINE>
<TEXT>

     İstanbul Üniversitesi İÜ 
     Cerrahpaşa Tıp Fakültesi Ortopedi ve Travmatoloji Ana Bilim Dalı ameliyathanesindeki bir masada parlama olması ve ardından duman çıkması, kısa süreli heyecana neden oldu. 
     AA muhabirinin aldığı bilgiye göre, İÜ Cerrahpaşa Tıp Fakültesi Ortopedi ve Travmatoloji Ana Bilim Dalı ameliyathanesindeki bir masada, saat 14.45 sıralarında elektrik aksamından kaynaklanan bir parlama meydana geldi. Hasta alınmaya hazırlanan masadan, parlamayla birlikte duman çıktı. 
     Servisteki görevli ve hastalar arasında kısa süreli heyecana yol açan küçük çaplı yangın, görevliler tarafından söndürüldü. 
     Yangın ihbarı üzerine olay yerine gelen itfaiye ekipleri ise inceleme yaparak hastaneden ayrıldı. 
     Olay nedeniyle hastane dışına çıkan hastalar, daha sonra servislerine geri döndü. Ameliyat edilmesi gereken hasta ise arıza nedeniyle başka bir masaya yatırıldı. 
     
</TEXT>
</DOC>
