<DOC>
<DOCNO> 402188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sonyas18.html </URL>
<DATE> 2005/12/09/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Londra'nın bir simgesine 'veda' 
</HEADLINE>
<TEXT>

     İngiltere'nin başkenti Londra'nın simgesi haline gelen ''Routemasters'' isimli iki katlı kırmızı otobüsler, yarım asırlık hizmetlerinin ardından trafikten çekildi. 
     Arkası açık olarak tasarlandıkları için, yolcuların durak beklemeksizin trafiğin her durduğu anda inip binebildikleri otobüslerin seferlerine, engelli yolculara kullanım imkanı vermediği gerekçesiyle son verildi. 
     Otobüslerin seferden çekilmesi İngiliz basınında duygusal başlıklarla duyuruldu. Telegraph gazetesi ''Londra yolların kralına veda ediyor'', Guardian ise ''Londra klasiği otobüsler son durağına vardı'' başlıklarını kullandı. 
     Routemasters'ların seferlerine devam etmesi için Londra'da 10 bin kişi kampanya yürüttü ve kamuoyu yoklamaları kent sakinlerinin yüzde 80'inin seferlerin devam etmesi görüşünde olduğunu gösterdi. 
     
</TEXT>
</DOC>
