<DOC>
<DOCNO> 400450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/sondun27.html </URL>
<DATE> 2005/12/04/ </DATE>
<TIME> 23.35 </TIME>
<AUTHOR>  </AUTHOR>
<HEADLINE>
Meksika'nın FBI'ına bağlı bin 500 ajan hakkında soruşturma var 
</HEADLINE>
<TEXT>

     Meksika'da 4 yıl önce ABD'deki Federal Soruşturma Bürosu'nu FBI model alarak oluşturulan gücün üyesi her 5 ajandan biri hakkında suç işlediği gerekçesiyle soruşturma yürütüldüğü bildirildi. 
     Başsavcılık bürosunun yayınladığı ve Reuters ajansının ele geçirdiği raporda, Federal Soruşturma Dairesi'nin AFI 1493 üyesinin ''büyük olasılıkla suç işledikleri'' gerekçesiyle soruşturma altında oldukları ve bunlardan 457'si hakkında dava açılacağı belirtildi. 
     Meksika Devlet Başkanı Vicente Fox'un 2001 yılında, Meksika polisi içinde yaygınlaşan yozlaşmayı sona erdirmek amacıyla kurduğu AFI'de 7000 civarında ajan çalışıyor. AFI'ye ülkenin güçlü uyuşturucu çetelerinin sızdığı düşünülüyor. 
     AFI, başsavcılık bürosunun 8 ajanı, uyuşturucu mafyasıyla bağlantısı olan 4 kişiyi kaçırmak ve bunlardan birini öldürmekle suçlamasının ardından büyük bir skandalla karşı karşıya kalmıştı. 
     Söz konusu 8 ajan geçen ağustos ayında, üstü başı kan içindeki bu 4 kişinin, uyuşturucu kaçakçısı Körfez Karteli'nin üyeleri olduğunu itiraf ettikleri ve birinin başından vurulduğu görülen bir DVD'nin kopyasını ele geçirmesi sonucu tutuklanmıştı. 
     Yetkililer, federal ajanların, ABD-Meksika sınırında kazançlı uyuşturucu kaçakçılığı yollarının kontrolü için Körfez Karteli ile çatışan, Joaquin ''El Chapo'' Guzman liderliğindeki rakip çete tarafından tutulduğunu söylemişlerdi. 
     Ajanlardan 5'i delil yetersizliğinden serbest bırakılmıştı, diğer 3'ü ise kaçak. 
     Meksika'da yerel basın, AFI'nin 2004 yılında eski Devlet Başkanı Carlos Salinas'ın erkek kardeşi Enrique Salinas'ın öldürülmesiyle bağlantısı olduğunu savunan haberlere yer verirken, başsavcılık bürosu böyle bir bağlantıyı reddediyor. 
     
</TEXT>
</DOC>
