<DOC>
<DOCNO> 405507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sonyas15.html </URL>
<DATE> 2005/12/21/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Elton John evlendi 
</HEADLINE>
<TEXT>

     Ünlü İngiliz pop yıldızı Elton John, İngiltere'de eşcinsel evliliğe olanak tanıyan yeni yasanın yürürlüğe girmesiyle, uzun süredir birlikte yaşadığı Kanadalı arkadaşı David Furnish ile evlendi. 
     Başkent Londra'nın batısındaki Windsor'da dünyaevine giren 58 yaşındaki Sir Elton John ve 43 yaşındaki David Furnish, belediye sarayından birbirlerine sarılmış şekilde çıkarken, kendilerini polis kordonunun gerisinde bekleyen sevenlerini selamladı. 
     Elton John, yerel saatle 11.00'de kıyılan ve sadece aile üyelerinin katıldığı nikah töreni için siyah smoking tercih ederken, Furnish yelekli bir kostüm ve koyu renk kravat seçti. 
     Nikah töreninden sonra bir aile yemeği yeneceği, ardından da akşam saatlerinde 700 kişinin davetli olduğu bir resepsiyon verileceği belirtiliyor. 
     Elton John ile David Furnish'in yanı sıra 700 kadar eşcinsel çiftin bugün evlenmesi bekleniyor. 
     
</TEXT>
</DOC>
