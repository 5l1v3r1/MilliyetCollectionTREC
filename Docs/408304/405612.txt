<DOC>
<DOCNO> 405612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sondun11.html </URL>
<DATE> 2005/12/22/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Japonya nüfusu 106 yıl sonra ilk kez düştü 
</HEADLINE>
<TEXT>

     Japonya'da nüfusun, 1899'dan bu yana ilk kez düştüğü bildirildi. 
     Sağlık Bakanlığı'nın yaptığı yıllık araştırma, bu yıl ilk kez ölenlerin sayısının doğanların sayısını aştığı ve nüfusun 10 bin kişi azaldığını gösterdi. 
     Sağlık Bakanlığı yetkilisi Yukiko Yamaguchi, nüfus kayıtlarının tutulmaya başlandığı 1899'dan bu yana ilk kez nüfusun düştüğünü belirtti. 
     Sağlık Bakanlığı'nın açıklaması, daha önce yapılan, Japonya'nın 127.7 milyonluk nüfusunun 2006 yılından itibaren düşmeye başlayacağı ve 2050 yılında 27 milyon azalarak, 100.7 milyona ineceği şeklindeki öngörüleri doğruladı. 
     Sağlık Bakanlığı'nın araştırmasında, bu yıl doğanların sayısının 1 milyon 67 bine, ölenlerin sayısının ise 1 milyon 77 bine ulaşmasının beklendiği belirtildi. 
     Japonya'da nüfusun düşmeye başlamasına doğum oranındaki düşüşün neden olduğu belirtiliyor. Kadınların daha az çocuk sahibi olmasının nedenleri arasında, geç yaşlarda evlenme, sıkışık konutlar, uygun bakım koşullarının olmaması ve eğitim maliyetinin yüksekliğinin bulunduğu kaydedildi. 
     Şirketlerin tam bir bağlılık ve uzun çalışma saatlerini zorunlu kılması, kadınların çalışma ve ev işlerini birlikte yürütmesini zorlaştırırken, kadınlar bir işte çalışmayı çocuk yapmaya tercih ediyor. Sağlık Bakanlığı'nın raporu, nüfusun düşmesinin Japonya'da giderek yaşlı bir nüfusa sahip olacağı ve işgücünde düşmeye neden olacağı endişelerinin yeniden dile getirilmesine yol açtı. 
     
</TEXT>
</DOC>
