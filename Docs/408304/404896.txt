<DOC>
<DOCNO> 404896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/siyaset/siy01.html </URL>
<DATE> 2005/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümetten sert çıkış Lagendijk'i kınıyoruz 
</HEADLINE>
<TEXT>


Lagendijk'in TSK ve PKK'ya yönelik sözlerine hükümetten tepki geldi. Adalet Bakanı Çiçek, "Müstemleke yargısı değiliz" dedi 

ANKARA Milliyet 


Hükümet, Avrupa Parlamentosu-Türkiye Karma Komisyonu Eşbaşkanı Hans Jörg Lagendijk'in, Türk Silahlı Kuvvetleri TSK ile PKK'ya ilişkin yaptığı açıklamalara sert tepki gösterdi. Adalet Bakanı ve Hükümet Sözcüsü Cemil Çiçek, Lagendijk'i "kınadıklarını" açıkladı. Çiçek, yazar Orhan Pamuk davasında Avrupa Birliği'nin yargıya müdahale ettiğini belirtirken, "Türk yargısı müstemleke sömürge yargısı değildir" dedi. 
Dünkü Bakanlar Kurulu'nun bir numaralı gündemi Pamuk davası oldu. Çiçek, toplantı sonrasında yaptığı açıklamada, Lagendijk'in Türkiye ziyaretine değinerek, "Misafirlerimizden Türkiye'nin değerlerine, kurumlarına saygılı olmalarını bekleriz. Lagendijk'in açıklamalarını esefle ve üzüntüyle karşıladığımızı ve ve şiddetle kınadığımızı ifade etmek istiyoruz" diye konuştu. 

'En değerli kurum' 
Lagendijk'in, "TSK'nın gücünü PKK artırıyor" sözlerine atıfta bulunan Çiçek, şöyle konuştu "Türk ordusu, bu milli bir ordudur. Bu ülkenin en değerli kurumlarının başında gelmektedir. TSK, biz şahidiz, Türkiye-AB ilişkilerinin en iyi şekilde yürütülebilmesi açısından önemli ölçüde destek vermiştir. TSK'yı terör örgütü ile yan yana değerlendirip bazı yanlış kareler içerisine oturtmuş olmasını Türkiye'yi yeteri kadar tanımadığını ya da kendisine yanlış bir kısım bilgilerin verilmiş olmasından dolayı değerlendiriyoruz." 

'Anayasa'ya aykırı' 
Düşünce özgürlüğüne ilişkin önemli kararların alındığını kaydeden Adalet Bakanı Çiçek, "Son zamanlarda AB makamlarından ya da Türkiye'nin içinden Anayasa'nın 138. maddesine aykırı, yargıya, hukuka saygıdan uzak değerlendirmeler yapılmaktadır" dedi. 
Adalet Bakanı Çiçek, Orhan Pamuk'un yargılanabilmesi için Adalet Bakanlığı'nın iznini soran yazının bulunduğu dosyanın dün sabah 08.40'ta Adalet Bakanlığı'na geldiğini kaydetti. Çiçek, şu açıklamayı yaptı "Arkadaşlarımız inceliyor. Değerlendirip gerekli açıklamayı yapacağız." 



</TEXT>
</DOC>
