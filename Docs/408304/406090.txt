<DOC>
<DOCNO> 406090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sontur23.html </URL>
<DATE> 2005/12/23/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Kartal'da kaçak viski imalatı 
</HEADLINE>
<TEXT>

     Kartal’da bir evin zemin katında çok sayıda viski şişesi, kapağı ve etiketi ile içi hammadde dolu 2 bidon ele geçirildi. 
     İstanbul Valiliği Basın ve Halkla İlişkiler Müdürlüğü’nden yapılan açıklamaya göre, İl Jandarma Komutanlığı’nca gerçekleştirilen çalışmalarda kaçak viski imal ettikleri belirlenen kişilerin takibine başlandı. 
     Mahkemeden alınan arama kararıyla jandarma ekiplerince, dün akşam Kartal İlçesi’ne bağlı Samandıra Beldesi’ndeki bir evin zemin katında arama yapıldı. 
     Aramada, 1965 adet viski şişesi kapağı, şişe kapaklamada kullanılan bir makine, 161 adet boş viski şişesi, viski yapımında kullanılan hammaddeyle dolu 2 plastik bidon ve 102 adet yapıştırmaya hazır etiket ele geçirildi. 
     Aramada ayrıca, üretim aşamasında olan viski hammaddesi ve imalatta kullanılan çeşitli malzeme bulundu. 
     Olaya ilişkin gözaltına alınan S.B ve N.B ise sevk edildikleri adli makamlarca tutuksuz yargılanmak üzere serbest bırakıldı. 
     
</TEXT>
</DOC>
