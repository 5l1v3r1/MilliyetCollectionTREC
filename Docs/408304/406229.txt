<DOC>
<DOCNO> 406229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/yazar/tamer.html </URL>
<DATE> 2005/12/24/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Erdoğan, mahkemeleri yok mu sayıyor 
</HEADLINE>
<TEXT>


Önce sosyalistleri topladılar 
Sesimi çıkarmadım, 
Çünkü sosyalist değildim 

Sonra sendikacıları topladılar 
Sesimi çıkarmadım, 
Çünkü sendikacı değildim 

Sonra Yahudileri topladılar 
Sesimi çıkarmadım, 
Çünkü Yahudi değildim 

Sonra beni almaya geldiler 
Benim için, 
Sesini çıkaracak kalmamıştı... 

Günün mana ve ehemmiyetine ne kadar da uygun bir şiir. Bizim nesil bu şiiri çok iyi bilir, ama genç kuşakların önüne koymakta yarar var. 
Eksik olmasın Çorum'dan Ümit Uzel adlı okurum faksla göndermiş. Altına da, "2. Dünya Savaşı sırasında Hitler ve Naziler tarafından gaz odalarında katledilen Yahudilerin anısına kurulan Washington'daki Holocaust Müzesi'ndeki Martin Niemoeller imzalı şiir. Prof. Aşkın'a destek için..." diye not düşmüş. 
Sanırım aynı şiir, diğer ülkelerdeki holokost müzelerinde de var... 

DİSK'le Koç elele... 
Van 100. Yıl Üniversitesi Rektörü Prof. Dr. Yücel Aşkın, bir süre yalnız bırakılıyor gibiydi. Şimdiyse bir sembol haline gelmiş bulunuyor. 
Akademik dünya ve hukukçular ve duyarlı vatandaşların yanı sıra artık iş dünyası ve sendikaların dikkati de bu davanın üzerinde. 
Aşkın'a destek verdiği için hakkında inceleme başlatılan TÜSİAD Yüksek İstişare Konseyi Başkanı Mustafa Koç'a, iş dünyasından sendikalara kadar çok geniş bir yelpazede destek mesajları yağıyor. 
TÜSİAD üyeleri, "Söylediklerinizin kelimesi kelimesine arkasındayız. Sakın geri adım atmayın" diyorlar. 
DİSK Başkanı Süleyman Çelebi meydan okuyor "Sayın Başbakan, benim hakkımda da suç duyurusunda bulunsun " Ve çoğu kişiyi ilk anda yadırgatacak şekilde, Mustafa Koç için sokaklara dökülüp eylem yapabileceklerini açıklıyor "Söz konusu olan özgürlüklerse, benim sendikamın üyeleri Mustafa Koç'un ve TÜSİAD'ın arkasındadır " 

Yargının yerine geçmek 
Dünkü yazımda, "Cumhuriyet savcıları görevini yapmıyor diyen Başbakan Erdoğan, yürütmenin başı olarak yargıya müdahale etmiş olmuyor mu " diye sormuş ve Başbakan'ın da kendi tanımıyla "anayasal suç" işlediği görüşünü savunmuştum. Bazı hukukçu okurlarımdan itiraz ve sitem geldi 
"Başbakan, sadece yargıya müdahale etmekle yetinmemiş, yargı adına karar vermeye de kendini salahiyetli bulmuştur " 
Hukukçulardan Başbakan'a küçük bir hatırlatma 
"Neyin suç olup neyin olmadığına karar verecek olan merci, mahkemelerdir. Hatta mahkeme kararını verse bile, bir suçun kesinleşmesi için Yargıtay tarafından onaylanması gerekir. Hal böyleyken,'Yargı sürecine müdahale bir suçtur ve bu suç işlenmiştir' diyen Başbakan, mahkemeleri yok sayıp, yargının yerine kendisini koyarak Mustafa Koç hakkında hükmünü vermiştir." 
Başbakan Erdoğan'ın son dönemdeki tepkili ve sıfır toleranslı ruh hali, sadece laik kesimle AKP'nin tabanı arasında ipleri germekle kalmıyor, AKP içindeki huzursuzlukları da yeniden su yüzüne çıkarıyor. 
Bu gerginliğin istisnasız hepimize zararı dokunacak. 
Bile bile lades 



</TEXT>
</DOC>
