<DOC>
<DOCNO> 400121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/ekonomi/eko02.html </URL>
<DATE> 2005/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Üretici fiyatları dibe vurdu tüketici fiyatları zıpladı 
</HEADLINE>
<TEXT>


Gıda, giyim ve kiradaki yüksek oranlı artışların etkisiyle kasım ayında tüketici fiyatları yüzde 1.40 arttı. Üretici fiyatları ise akaryakıt fiyatlarındaki ucuzlamayla birlikte yüzde 0.95 azaldı 

EKONOMİ SERVİSİ 

Kasım ayında tüketici fiyatları TÜFE yüzde 1.40 artarken, üretici fiyatları ÜFE ise yüzde 0.95 azaldı. Kasımda endekste yer alan 423 maddeden, 59 maddenin ortalama fiyatı değişmezken, 275 maddenin fiyatlarında artış, 89 maddenin ortalama fiyatlarında ise düşüş gerçekleşti. 

Patlıcan zam şampiyonu 
Türkiye İstatistik Kurumu TÜİK , kasım ayı enflasyon rakamlarını açıkladı. Tüketici fiyatları, gıda, giyim ve kiradaki yüksek oranlı artışlar nedeniyle yüzde 1.4'le tahminlerin oldukça üzerine yükseldi. En yüksek artış yüzde 77.7 ile patlıcanda oldu. TÜFE'de yıllık enflasyon yüzde 7.52'den yüzde 7.61'e yükseldi. Geçen yıl kasımda, 1994 bazlı eski endekse göre fiyatlarda, aylık yüzde 1.54, yıllık yüzde 9.79 artış olmuştu. Kasımdaki yüzde 1.4'lük artış, aylık bazda bu yılki en yüksek ikinci TÜFE oranı oldu. 
ÜFE ise kasımda yüzde 0.95 geriledi. Böylece bu yıl dördüncü kez aylık bazda düşüş oldu. Düşüşün en önemli nedeni dünya hampetrol fiyatlarındaki düşüş olarak gösteriliyor. ÜFE'de, 2003 bazlı yeni endekse göre yıllık bazda yüzde 1.60 ile bu yılki en düşük artış oranı kaydedildi. Böylece, ocakta yüzde 10.7 olan yıllık ÜFE oranı, kasımda 1.6'ya geriledi. 

Yıllık ortalama yüzde 8.3 
Geçen yıl kasımda 1994 baz yıllı eski endekse göre üretici fiyatlarında, aylık artış yüzde 0.75, yıllık artış yüzde 14.40 olmuştu. 
Yılın 11 ayında fiyat artışları da tüketicide yüzde 7.27, üretici fiyatlarında yüzde 2.71 olarak hesaplandı. 
Kasım itibarıiyle 12 aylık ortalamalara göre yıllık enflasyon TÜFE'de fiyatlarında yüzde 8.31, ÜFE'de yüzde 6.89 oldu. Çekirdek enflasyon yerine açıklanan TÜFE göstergeleri, mevsimlik ürünler hariç kasım ayında yüzde 0.05, işlenmemiş gıda ürünleri hariç yüzde 0.61, enerji hariç yüzde 1.65 oranında arttı. 

Petrol ucuzladı ama gıda ve giyim zamlandı Gıda ve alkolsüz içecek fiyatları kasımda yüzde 3.27 arttı. Giyim ve ayakkabı fiyatları da yüzde 3.53 yükseldi. Konut kira harcamalarında ise yüzde 1.05 artış gözlendi. Tüketici fiyatları endeksi kapsamında en yüksek fiyat artışı ürün bazında yüzde 77.7'yle patlıcanda yaşandı. Kuş gribinin etkisiyle yumurta ve tavuk fiyatlarında 
bir önceki ay başlayan düşüş kasım ayında da sürdü ve yumurta yüzde 18.26, tavuk yüzde 16.29 oranında ucuzladı. ÜFE bazında ise kurşunsuz benzin yüzde 18.56 oranında ucuzladı. 



</TEXT>
</DOC>
