<DOC>
<DOCNO> 404974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sondun18.html </URL>
<DATE> 2005/12/20/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
New York'ta hayat felç oldu 
</HEADLINE>
<TEXT>

     New York'taki toplu taşıma sisteminde çalışan 34 bin 700 üyesi bulunan Ulaşım İşçileri Sendikası'nın New York Büyükşehir Ulaşım İdaresi MTA ile yaptığı görüşmelerin başarısızlıkla sonuçlanması üzerine başlatılan grev şehirde hayatı felç etti. 
     Grev yüzünden şehirde metro ve otobüs sistemi tamamen devre dışı kalırken, milyonlarca kişi sabah işlerine gitmekte büyük zorluklarla karşılaştı. Noel tatili öncesi trafiğin arttığı bir dönemde başlatılan grevin günlük hayat ve ekonomi üzerindeki etkisinin normalden daha güçlü olduğu kaydediliyor. 
     Grev, Taylor Yasası olarak bilinen bir yasayla New York eyaletinde ulaşım işçilerinin toplu greve gitmeleri yasaklanmasına rağmen başlatıldı. Sendika yetkilileri, toplu taşıma çalışanlarını grevde oldukları her gün için iki günlük ücretlerini kesmek suretiyle cezalandıran yasaya rağmen, kabul edilebilir bir sözleşmeye ulaşmak için bu riske değeceğini kaydediyorlar. 
     Şehirde 25 yıldan bu yana ilk kez yapılan, toplu grev yüzünden uygulamaya konan dört yolcusu bulunmayan otomobillerin şehre sokulmaması kuralı polis tarafından sıkı bir şekilde denetleniyor. 
     New Jersey'den New York'a yolcu taşıyan otobüsler seferlerini normal şekilde sürdürüyor. Bu otobüslerin Manhattan'da yolcu indirdiği terminal önünde taksi için çok uzun kuyruklar oluştu. Ticari araçların sabah saatlerinde Manhattan'a girmesine izin verilmedi. 
     Soğuk havaya rağmen Brooklyn'den Manhattan'daki işlerine gitmek için aradaki köprüyü yaya olarak geçenlere Kızılhaç tarafından sıcak kahve ve sıcak çikolata dağıtıldığı belirtiliyor. 
     
</TEXT>
</DOC>
