<DOC>
<DOCNO> 402352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/son/sonspo21.html </URL>
<DATE> 2005/12/10/ </DATE>
<TIME> 23.10 </TIME>
<AUTHOR>  </AUTHOR>
<HEADLINE>
Beşiktaşlı futbolcular üzgün... 
</HEADLINE>
<TEXT>

     Galatasaray ile Beşiktaş arasındaki derbi maç sonrası Galatasaraylı futbolcular, basına yönelik yasağın sürdüğü gerekçesiyle herhangi bir açıklama yapmazlarken, Beşiktaşlı oyuncular ise Ali Sami Yen Stadı'nda skoru koruyamamanın üzüntüsünü yaşadıklarını ifade ettiler. 
     Karşılaşmaya sonradan giren Sergen, herhangi bir sorununun olmadığını ve Vestel Manisaspor maçından sonraki idmanlarda gayet iyi olduğunu belirterek, ''Maça çok iyi başladık. 2 kez öne geçtik ama mağlup ayrıldık. Galatasaray, daha üstün oynadı gibi göründü. Bizim biraz geri çekilmemiz, biraz da hakemin itelemesi Galatasaray'a maçı kazandırdı. Hakemde inanılmaz bir kararsızlık gördüm. Galatasaray'ın sarı kartlarını, kırmızı kartlarını es geçti. Ümit Karan'ın İbrahim Toraman'a yaptığı hareket kırmızı karttı. Hakem korkudan kartını kullanamadı'' diye konuştu. 
     Sergen, Galatasaray Kulübü Başkanı Özhan Canaydın'ın, hafta içinde hakemlerle ilgili düzenlediği basın toplantısında yaptığı açıklamaları da eleştirerek, ''Bu karşılaşmanın bir de BJK İnönü Stadı var'' dedi. 
     
     İ.TORAMAN ''POZİSYONLARI DEĞERLENDİRMELİYDİK'' 
     Siya-beyazlıların derbi maçtaki 2 golünü kaydeden İbrahim Toraman, 2 kez öne geçmelerine rağmen, skoru koruyamadıklarını ifade ederek, ''Maça iyi başlamıştık. Galatasaray ikinci yarıda art arda bulduğu 2 golle galip geldi. Yakaladığımız pozisyonları değerlendirmeliydik. Artık yapacak bir şey yok. Biraz daha iyi mücadele etseydik galip gelirdik'' diye konuştu. 
     Beşiktaşlı futbolculardan Ali Tandoğan, almış oldukları mağlubiyetten dolayı üzgün olduklarını belirterek, ''Kişiliksiz futbol oynadık'' derken, Çağdaş ise, ''Biraz daha önde oyun kursaydık, daha başarılı olurduk. Ali Sami Yen'de 2 gol atıp mağlup olmak gerçekten çok üzücü. Daha önde oynamalıydık. Bu bir taktik değildi, biz futbolcular istem dışı geride kaldık'' açıklamasında bulundu. 
     
</TEXT>
</DOC>
