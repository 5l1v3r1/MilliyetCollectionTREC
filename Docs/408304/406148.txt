<DOC>
<DOCNO> 406148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/ekonomi/eko04.html </URL>
<DATE> 2005/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Akbank, 900 milyon dolarlık kredi sağladı 
</HEADLINE>
<TEXT>



Akbank, yurtdışı piyasalardan 400 milyon dolarlık bölümü sendikasyon kredisi, 500 milyon doları ise kredi kartı alacaklarına dayalı olmak üzere toplam 900 milyon dolar tutarında yeni bir kredi sağladı. 
Vadesi 8 yıl olarak belirlenen ve 3 dilimden oluşan yurtdışı kredi kartı alacaklarına dayalı 500 milyon dolarlık kredinin 250 milyon dolarlık kısmı XL Capital Assurance, 150 milyon dolarlık kısmı MBIA tarafından sigortalanırken, 100 milyon dolarlık bölümü sigortasız olarak sağlandı. 
Bankanın şu anda 400 milyon dolar olarak belirlediği sendikasyon kredisinin tutarı ise 2006 yılında çıkılacak genel sendikasyon ile 500 milyon dolara çıkarılabilecek. Kredinin 200 milyon dolarlık kısmı, vade süresince kısa vadeli kredi olarak kullanılabilecek. Söz konusu iki kredi ile birlikte Akbank'ın, 2005 yılında yurtdışından sağladığı toplam kredi tutarı 5.3 milyar dolara ulaştı. 

Krediler reel sektöre 
Akbank Genel Müdürü Zafer Kurtul, bankanın yurtdışından sağladığı bu tür kredileri reel sektöre aktardığını belirterek, "Söz konusu bu krediler de müşterilerimizin genel amaçlı ihtiyaçlarını karşılamak için kullanılacak" dedi. 



</TEXT>
</DOC>
