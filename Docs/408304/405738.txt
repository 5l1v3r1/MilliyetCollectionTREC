<DOC>
<DOCNO> 405738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sonspo03.html </URL>
<DATE> 2005/12/22/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Beşiktaş'ta gündem transfer 
</HEADLINE>
<TEXT>

     Beşiktaş’ta Ara transfer’ dönemi erken başladı. Revizyonda adı geçen futbolcular, taliplileriyle kıran kırana pazarlıkta... 
     
     Pancu’nun aklında Moskova var... 
     Bu sezon bekleneni veremeyen Daniel Pancu’nun Spartak Moskova ile görüşmeleri hız kazandı. Ukrayna ve İtalyan kulüplerinden de teklifler aldığını, ancak öncelikle Moskova’ya gitmeyi düşündüğünü ifade eden Rumen yıldız, durumunun iki hafta içinde netlik kazanacağını vurguladı. Şu ana kadar Türkiye’den herhangi bir öneri gelmediğini, ancak gelmesi halinde değerlendirmeye alabileceğini söyleyen Pancu, Beşiktaş’tan ayrılması halinde, alacaklarına karşılık bonservisinde aynı oranda indirim isteyeceğini de sözlerine ekledi. 
     
     Dortmund’dan Ailton önerisi 
     Goncalves da Silva Ailton’un Kartal’da kalması artık mucize gibi... Ancak sezon başında Schalke’den 2 milyon 750 bin Euro’ya transfer edilen Sambacı’nın gitmesi, biraz da parasal konulara bağlı. Taraftarı hayır biz almayalım’ şeklinde pankart açmasına karşın, Borussia Dortmund Yönetimi, Beşiktaş’a, Şimdi kiralık verin. Kalmasını istersek, bonservisi için de pazarlık yaparız'' teklifini yaptı. Bu öneriye önce ret’ yanıtı veren Siyah-Beyazlılar sonra, bizimle yaptığı sözleşmedeki tüm maddi yükümlülükleri yerine getirirseniz, olabilir’ şartını sundu. Bu arada Brezilyalı golcüye, Sporting Lizbon ile Benfica da talip oldu. 
     
     Fatih’e geldiler Toraman’ dediler 
     Beşiktaş-Trabzonspor maçında Fatih Tekke için İnönü’ye gelen Wigan Başkanı Whelan ve teknik direktörü Jewell, İbrahim Toraman’a hayran kaldı. Gordon Milne’nin girişimleriyle Başkan Yıldırım Demirören’in locasında oturan iki İngiliz futbol adamı, Milne’den sürekli İbrahim hakkında bilgi aldı. Ada Kulübü, Toraman için Siyah-Beyazlılar’a resmi teklif yapmak için gün sayıyor. Milli oyuncu ise, Teklif aldığım doğru. Herkes gibi ben de Avrupa’da oynamak istiyorum, ama daha önce Beşiktaş’ta şampiyon olmayı hedefliyorum. Bu gerçekleşmeden ayrılmam. Fakat kulübüm anlaşır ve git’ derse, yapacak bir şey yok'' diyor. 
     
     Atom’un listesi Youla ve Gökhan 
     Sezon başında Souleymane Youla’yı Beşiktaş’a getirten Rıza Çalımbay, Gineli yıldızı şu anki takımı Ankaraspor’a götürmek için de harekete geçmişti. Ancak, FANATİK’in yazdığı gibi, Beşiktaş ile Strasbourg 2.5 milyon Euro’da anlaştı ve Youla’nın Fransa’ya gitmesi hemen hemen kesinlik kazandı. Bu nedenle Çalımbay-Youla görüşmesinden de olumlu bir sonuç çıkmadı. Bu arada Çalımbay’ın Gökhan Zan için de nabız yokladığı kaydedildi. Vestel Manisaspor ise Ahmed Hassan ve Veysel Cihan için Kartal’ın kapısını resmen çaldı. 
     
     Beto’dan mesaj 1.3 milyon Euro 
     Siyah-Beyazlılar’ın transfer listesinde yer alan Beto ile Beşiktaş Kulübü yetkililerinin telefonda bir görüşme yaptığı belirtildi. Sporting Lizbon’da forma giyen yıldız futbolcunun, Sezon sonunda sözleşmem bitiyor. 1 milyon 300 bin Euro istiyorum. Bu şartı kabul ederseniz, gelecek sezon size gelirim'' dediği öğrenildi. Beto, Ocak ayında da Türkiye’ye gelebileceğini, fakat bu durumda Beşiktaş’ın Lizbon’a 1 milyon Euro bonservis bedeli ödemesi gerektiğini de ifade etti 
     
</TEXT>
</DOC>
