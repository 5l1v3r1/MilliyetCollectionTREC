<DOC>
<DOCNO> 404172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/guncel/gun01.html </URL>
<DATE> 2005/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Çakıcı'ya baskın cezası 14 yıl 9 ay 
</HEADLINE>
<TEXT>


Karagümrük Spor Kulübü Lokali'nin basılmasıyla ilgili davada ceza alan Çakıcı'nın, tutuklu kaldığı süre göz önüne alındığında 9.5 yıl daha cezaevinde kalacağı belirtildi 

Musa Kesler - İstanbul 

Nuri Ergin ile girdiği mektup savaşının ardından Karagümrük Spor Kulübü Lokali'ne silahlı saldırı emri verdiği iddiasıyla yargılanan Alaattin Çakıcı, 14 yıl 9 ay 20 gün hapis cezasına çarptırıldı. 
İstanbul 9. Ağır Ceza Mahkemesi'nde dün görülen duruşmaya, tutuklu sanıklar Alaattin Çakıcı, Müştak Çimenci, Erdoğan Öner, Ahmet Çelik ve Cihan Çakıcı katıldı. 

Yüksek ses özrü 
Duruşmada savunmasını yapan Çakıcı, uzun zamandır bir odada yalnız kaldığı için zaman zaman yüksek sesle konuştuğunu belirterek, mahkemeden özür diledi. 
Yasaların uygulanmasını istediğini belirten Çakıcı, yeni TCK'ya göre poliste alınan ifadesinin geçerli olmadığını öne sürerek, bu durumun göz önünde bulundurulmasını talep etti. 
Çakıcı, "Geçmişte potansiyel suçlu olabilirim. Bu suç işleyeceğim anlamına gelmez. Karar olumlu ya da olumsuz olsun, saygıyla karşılıyorum. Bu çok uzadı. Bir odada yatıp önümüzü göremiyoruz. Lütfen bu mahkemeyi bitirin. Vereceğiniz karar artı veya eksi olsun hepinize teşekkür ederim" dedi. 
Mahkeme heyeti, Çakıcı'yı, 15 mağdur için "müessir fiile azmettirmek" suçundan 14 yıl 9 ay 20 gün hapis cezasına çarptırdı. 
Cihan Çakıcı'ya 8 yıl 1 ay 25 gün hapis cezası uygulayan heyet, Çimenci'ye 7 yıl 5 ay 10 gün, Öner'e 7 yıl 4 ay 25 gün, Çelik'e 5 yıl 4 ay 22 gün, Okan Erünal ve Ömer Koç'a 4 yıl 9 ay 23'er gün hapis cezası verdi. 
Veysi Cirit'e 1 yıl 3 ay, Mehmet Ali Okur'a da 5 ay hapis cezası veren mahkeme heyeti, Fatih Tosun'un beraatına, hakkında yakalama emri bulunan Başar Barış Çakıcı'nın ise dosyasının ayrılmasına hükmetti. Tutuklu sanıklardan Ahmet Çelik'in de tahliyesi kararlaştırıldı. 

'Önemli değil...' 
Çakıcı, kararın ardından cezaevine götürüleceği zırhlı araca bindirilirken dışarıda bekleyen ve "Aslansın" diye bağıran yakınlarına, "Üzülmeyin. Önemli değil" dedi. 
Çakıcı'nın, Ceza İnfaz Yasası ve tutuklu kaldığı süre göz önüne alındığında bu suçtan 9 yıl 5 ay daha cezaevinde kalacağı belirtildi. 



</TEXT>
</DOC>
