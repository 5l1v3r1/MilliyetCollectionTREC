<DOC>
<DOCNO> 407501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/siyaset/asiy.html </URL>
<DATE> 2005/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
MGK'da kritik uyarı 
</HEADLINE>
<TEXT>


MGK'da görüşülmek üzere Genel Sekreterlik'in hazırladığı raporda, "Yeni önlemler alınmadığı takdirde Güneydoğu'da süren terör kontrol edilebilir seviyeden çıkar" denildi 

Barkın Şık - Ankara 


MGK Genel Sekreterliği, Milli Güvenlik Kurulu toplantısında görüşülmek üzere hazırladığı 40 sayfalık "Güneydoğu Eylem Planı"nda, PKK'nın siyasi desteğini kesecek unsurları da içeren yeni önlemler alınmazsa terörün tırmanabileceği uyarısında bulunuldu. 
"Kürt sorunu" ifadesinin kullanılmadığı planda, "Güneydoğu Anadolu Bölgesi'nin sorunlarının" çözümü için ekonomik, sosyal ve kültürel alanda önerilen önlemler sıralanırken, bölgedeki hızlı nüfus artışına karşı nüfus planlaması yapmanın ve göç sorununa çare bulunmasının önemi de vurgulandı. Çalışmada, yeni yasal önlemler alınmadığı takdirde Güneydoğu'da süren terörün, "kontrol edilebilir seviyeden çıkacağı ve büyük kentleri de tehdit eden bir boyuta taşınabileceği" kaydedildi. MGK'nın bugün yapacağı yılın son toplantısında ele alınması beklenen Eylem Planı'nda şu unsurlar yer alıyor 
n Ekonomik tedbirler İşsizlerin iş ve gelir sahibi olmalarını sağlayan projeler başlatılması, yatırımların yaygınlaştırılması, tarımsal üretim ve işletmelerin verimliliğinin artırılması, kooperatifçilik, hayvancılık ve arazi ıslahının geliştirilmesi, GAP'ın daha da etkinleştirilmesi. 
n Sosyokültürel tedbirler Eğitimin hem nitelik, hem de nicelik olarak iyileştirilmesi, bölge yatılı ilköğretim okullarının geliştirilmesi. Üniversitelerin ve sağlık hizmetlerinin geliştirilmesi. Kamu görevlilerinin bölgede görev alması için teşvik uygulamasına gidilmesi. TRT yayınlarının güçlendirilmesi. 
Raporun, "Kamu yönetiminin etkin işlemesi" başlıklı bölümünde, Kopenhag siyasi kriterleri yönünde gerçekleştirilen anayasal ve yasal düzenlemelere ilişkin uygulamanın hızlandırılması isteniyor. Bu kapsamda, insan hakları konusundaki yasal düzenlemelerin hayata geçmesi ve kamu görevlilerinin eğitiminin sistematik hale getirilmesi talep ediliyor. 

Yeni Irak politikası 
Irak'ta başlayan yeni dönemde Türkiye'nin izleyeceği yeni politikaların tartışılmasının da beklendiği MGK'da, 15 Aralık'taki seçimin sonuçlarına ilişkin sunum yapılacak. 
Kaynaklar, Ankara'nın seçim sonucunda oluşacak yeni parlamentonun, tüm etnik ve dini grupları temsil etmesi ve kurulacak hükümetin de daha fazla grubun katılımına olanak veren geniş tabanlı bir koalisyon olması beklentisinde olduğunu belirttiler. 


</TEXT>
</DOC>
