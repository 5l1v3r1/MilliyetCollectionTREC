<DOC>
<DOCNO> 401121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sontur12.html </URL>
<DATE> 2005/12/06/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Okumasına karşı çıkan ailesinden gizli üniversiteli oldu 
</HEADLINE>
<TEXT>

     İsmail AKKAYA DHA 

      KONYA'da, ailesi tarafından okula gönderilmeyen 35 yaşındaki Havva Erdoğdu, ailesinden gizli olarak ortaokulu ve liseyi dışardan bitirdi. Evlendikten sonra da okuma mücadelesinden vazgeçmeyen Havva Erdoğdu, Selçuk Üniversitesi Güzel Sanatlar Fakültesi Geleneksel Türk El Sanatları Bölümü'nü kazandı. İkinci sınıf öğrencisi olan Havva Erdoğdu'nun ideali üniversiteye öğretim görevlisi olmak. 
     Havva Erdoğdu, ilkokulu bitirdikten sonra ailesi tarafından kız olduğu gerekçesiyle okutulmadığını, Kuran kursuna gönderildiğini belirtti. Okula gidemediği için çok üzüldüğünü belirten Erdoğdu, İlkokulu bitirdikten sonra, bir yıl Kuran Kursuna gittim. Aradan 7 yıl geçtikten sonra, ortaokulu dışardan bitirmek için sınavlara girecektim. Babamdan gizli gizli sınavlara hazırlanıyordum. Ancak, babam sınava gireceğimi öğrenince engelledi. O dönem sınava giremedim. Ancak okuma azmimle her yıl sınavlara hazırlandım. Aradan yine bir 7 yıl daha geçtikten sonra babamın haberi olmadan 1995 yılında ortaokulu bitirme sınavlarına girdim ve kazandım. Ortaokul diplomamı aldım. Daha sonra da Açık Lise'de okuyup, 1998 yılında mezun oldum'' dedi. 
     Hayattaki tek isteği okumak olan Havva Erdoğdu, bu mücadalesinden yılmadı. 1998 yılında Tevfik Erdoğdu ile evlendikten sonrada yine okumak için mücadele eden Havva Erdoğdu, her yıl üniversite sınavlarına girdi. 4 yıl sonunda Selçuk Üniversitesi Geleneksel Türk El Sanatları Bölümü'nü kazandı. 
     Evliyken üniversiteye başlayan Erdoğdu, Okul ile ev kadınlığı bir arada zor oluyor. Okuldan geldikten sonra evin işleriyle uğraşıyorum. İşlerim bittikten sonra da derslerime çalışıyorum. idealim okulumu bitirdikten sonra yüksek lisans yapıp, üniversite de öğretim görevlisi olarak çalışmak. Bu arada üniversiteye gitmeme izin veren eşime de çok şey borçluyum'' dedi. 
     Havva Erdoğdu'nun eşi Tevfik Erdoğdu ise, Eşimin okuma azmi beni çok duygulandırdı. Hat sanatı için, yeteneği de vardı. Bu yeteneğinin boşa gitmemesi için okumasına izin verdim. Ayrıca ben de bir sporcuyum. Çocukken ailem benim bisiklet sporuyla uğraşmamı istemezdi. Ailemden gizli gizli yarışlara katılırdım. Ben de eşim gibi zorluklar çekip, onun yaşadığı duyguları yaşadığım için okumasını çok istiyorum. Mutlu bir aile yaşantımız var'' diye konuştu. 
     
</TEXT>
</DOC>
