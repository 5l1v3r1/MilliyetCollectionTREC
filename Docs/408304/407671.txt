<DOC>
<DOCNO> 407671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sonsiy33.html </URL>
<DATE> 2005/12/29/ </DATE>
<TIME> 19.40 </TIME>
<AUTHOR>  </AUTHOR>
<HEADLINE>
Bakan Çubukçu Özürlülere maddi yardım değil, eşit haklar lazım 
</HEADLINE>
<TEXT>

     Devlet Bakanı Nimet Çubukçu, ''Özürlülerin maddi yardıma değil, tam ve eşit eğitim olanakları ile istihdama ihtiyaçları var'' dedi. 
     Bakan Çubukçu, Kocaeli Büyükşehir Belediyesi ile Türkiye İş Kurumu'nun engelli ve eski hükümlülere yönelik başlattığı ''Hayat Umuttur'' projesinin, Dilek Sabancı Gülen Yüzler Engelliler Mesleki Rehabilitasyon ve İş Yeri Merkezi'ndeki dersliklerinin açılışını yaptı. 
     Bakan Çubukçu, burada yaptığı konuşmada, hükümet olarak engellilerin eğitim ve istihdamına büyük önem verdiklerini söyledi. 
     Türkiye'de belediyeler ve merkezi hükümetin 10 yıl öncesine kadar engellilere yönelik politikasının ''maddi yardım'' anlayışından öteye gidemediğini ifade eden Çubukçu, şöyle konuştu 
     ''Özürlülerin maddi yardıma değil, tam ve eşit eğitim olanakları ile istihdama ihtiyaçları var. Bu yönde önemli bir proje başlatılıyor. Özürlülük sadece bir bakanlığı ilgilendiren, sadece bir bakanlığın sorunlara çözüm üretmesiyle halledilebilecek bir konu değil. Bu sorun ulusal bir sorun. 
     Özürlünün eğitimi Milli Eğitim Bakanlığı'nı, sağlık hizmetleri Sağlık Bakanlığı'nı, istihdam sorunu ise Çalışma ve Sosyal Güvenlik Bakanlığı'nı ilgilendiriyor. Konunun bu kadar geniş ağa yayılması, özel sektör, belediyeler ve bireylere sorumluluk yüklüyor. Hükümetimiz de bu sorumluluk anlayışını tek çatı altında kuşatan Özürlüler Yasası'nı yürürlüğe soktu. Yasa, belediyelere, yollar, kaldırımlar, parklar ve araçların her birini özürlülerin yaşam olanaklarını sağlayacak imkanlara kavuşturulması sorumluluğunu yüklüyor.'' Bakan Çubukçu, buradaki ziyaretinin ardından Suadiye Beldesi'ndeki Özürlüler Rehabilitasyon Merkezi'ni, Yuvacık İlkadım Rehabilitasyon Merkezi, 75. Yıl Cumhuriyet Erkek Yetiştirme Yurdu ve Gölcük Saraylı Çocuk Köyü'nü ziyaret etti. 
     Çubukçu, incelemelerinin ardından İstanbul'a gitti. 
     
</TEXT>
</DOC>
