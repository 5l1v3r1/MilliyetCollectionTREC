<DOC>
<DOCNO> 402777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sonspo02.html </URL>
<DATE> 2005/12/12/ </DATE>
<TIME> 06.00 </TIME>
<AUTHOR>  </AUTHOR>
<HEADLINE>
Daum ŞAmpiyon olmak istediğimiz mesajını herkese verdik 
</HEADLINE>
<TEXT>

     Fenerbahçe Teknik Direktörü Christoph Daum, Kayseri Erciyesspor karşısında, hafta içinde teknik ve taktik anlamda yaptıkları çalışmaları sahaya yansıttıklarını kaydetti. 
     Karşılaşmada çok sayıda pozisyonu da değerlendiremediklerini ifade eden Daum, şunları söyledi 
     ''Bugün belki herkes eksiklerimizden dolayı gol pozisyonuna giremeyeceğimizi düşündü. Ama bunun tam tersini yaşadık. Yoğun bir maç trafiği, yoğun bir seyahat programı ve salı günü Şampiyonlar Ligi'nde uğradığımız hayal kırıklığından sonra bugün takım olarak şampiyon olmak istediğimiz mesajını herkese verdik. Önemli olan ligin devre arasına kadar böyle devam edebilmek. Bundan sonra bütün konsantrasyonumuz Denizlispor maçına yönelmiş durumda.'' Alman teknik adam, bir basın mensubunun, Alex, Nobre ve Anelka'nın birlikte oynamasının takımı nasıl etkilediği şeklindeki sorusuna, PSV Eindhoven maçında Anelka ve Nobre'nin sakatlıkları nedeniyle oyundan çıkmasına kadar iyi bir oyun sergilediklerini, orada sahaya yansıttıkları oyunu Süper Lig'de de oynayabilmek için gayret gösterdikleri yanıtını verdi. 
     3 oyuncunun birlikte oynadığı ve başarılı sonuçların alındığı karşılaşmaların bulunduğunu dile getiren Daum, PSV Eindhoven'i 3-0 yendikleri karşılaşmada da bu 3 oyuncunun sahada yer aldığını belirtti. 
     
     ''KONDİSYON DÜŞERSE HATA BENDEDİR'' 
     Futbolcuların kondisyonlarında düşüş olup olmadığı yönündeki bir soruyu ise deneyimli teknik adam şöyle yanıtladı 
     ''Kondisyonda düşüş olduğu an hata bende demektir. Planlamamızı eksik yapıyoruz demektir. Yaklaşık 20 yıldır ulusal ve uluslararası alanda mücadele eden takımları çalıştırıyorum. Maçlar arasında öyle bir jenerasyon uyguluyoruz ki takım dinlenme fırsatı buluyor. Bunun yanı sıra çabukluk antrenmanlarıyla takımı zinde tutmaya çalışıyoruz. Fiziksel güç olarak çoğu zaman rakiplerimizden daha iyi durumdaydık. Çalışmalarımız karşılığında bir bedel alıyoruz. Haklı olarak tüm taraftarlarımız çıktığımız her maçta en iyi performansı bekliyor. Bizler de sorumluluğumuzun bilincinde olarak her maçta en iyi performansı sahaya yansıtmak zorundayız.'' Daum, gazetecilerin Alex'in takımda yeni bir misyon üstlenip üstlenmediği yönündeki sorularına karşılık olarak, ''Alex, Trabzonspor maçında çekingen oynadı. Futbolculara sakatlıktan sonra tekrar kendilerini bulmak için zaman vermek gerek'' dedi. 
     
     ''SPORCULAR DAHA AZ HATA YAPMALI'' 
     Hakemlerin Fenerbahçe lehine kararlar verdiği yönündeki eleştirilere katılmadığını belirten Daum, ''Bunun mantık dışı olduğunu düşünüyorum'' dedi. 
     Tartışmaların duygusal boyutta kaldığını savunan Alman teknik adam, sözlerini şöyle sürdürdü 
     ''Futbolcular, hakemler kadar az hata yapıyor olsalardı, Türk futbolu Avrupa'da da başarılı olurdu. Tartışmalar hep duygusal boyutta ve insanları agresifliğe itecek şekilde yapılıyor. Dolayısıyla futbolun gelişimi engelleniyor. Futbolcular her zaman kendi performanslarından sorumlu olduklarının bilincinde olmalılar. Performanslarını dış etkenlerle bağdaştırıp, başkalarına suç atmamalılar. Bugün gördüğüm kadarıyla hakemin verdiği kararlar doğruydu. Golleri de hakem atmadı. Hakemin etkili olmadığı 6-7 pozisyon var. En iyi performanslarını sahaya koymak için çıkan hakemler adına üzülüyorum. Hakemler ellerinden gelenin en iyisini yapmak için sahaya çıkıyorlar.'' Kayseri Erciyesspor Teknik Direktörü Mustafa Uğur, Fenerbahçe karşısında ikinci dakikada yenik duruma düşünce sıkıntılı anlar yaşadıklarını söyledi. 
     Karşılaşmanın ikinci yarısında oyuncularının ortaya koyduğu mücadeleden memnun olduğunu belirten Uğur, şöyle konuştu 
     ''Karşımızdaki takım Fenerbahçe. İkinci dakikada mağlup duruma düşünce sıkıntılı anlar yaşadık. Buna rağmen ikinci yarıda ortaya koyduğumuz mücadeleden memnunuz. Belki rakip kaleye 15'e yakın şut attık ama işin açıkçası kaleyi tutan top olmadı. Sonuçta büyük bir takıma karşı maçı kaybettik. Gelecek hafta oynayacağımız karşılaşmada inşallah kendimizi toparlar ve yolumuza devam ederiz. Fenerbahçe'yi tebrik ediyorum.'' 
     
</TEXT>
</DOC>
