<DOC>
<DOCNO> 407942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/soneko20.html </URL>
<DATE> 2005/12/30/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Körfez sermayesi özelleştirmelerle ilgileniyor... 
</HEADLINE>
<TEXT>

     Pizza Hut ve Kentucy Fried Chicken'ın KFC Türkiye Temsilcisi Katarlı Almana Group'un Başkanı Omar H. Almana, Türkiye'de özelleştirmelerle ilgilendiklerini, şu anda araştırma yaptıklarını ve çeşitli firmalarla görüşmeleri olduğunu bildirdi. 
     Almana, AA muhabirine yaptığı açıklamada, Türkiye'deki ekonomik durumu oldukça cazibeli bulduğunu belirterek, mevcut hükümetin pek çok alanda birçok olumlu değişiklikler yaptığını, ekonominin daha güçlenmesi için çok sayıda düzenleme gerçekleştirdiğini söyledi. 
     Hükümet birçok şeyi değiştirdiği için artık çok daha aktif adımlar atılabildiğini vurgulayan Almana, ''10 sene önce kimsenin aklından 'Türkiye'de yatırım yapalım' diye bir düşünce geçmezdi. Ama şimdi durum bambaşka. Şu an ile 10 yıl önceki durum arasında devasa farklar var. Şimdi herkes Türkiye'de yatırım yapmakla ilgileniyor'' diye konuştu. 
     Türk şirketlerinin Katar'da yaptığı iş hacminin her geçen gün daha da arttığını belirten Almana, grup olarak Türkiye'de 80 milyon dolarlık bir yatırımları bulunduğunu, KFC ve Pizza Hut olarak 50 restorana sahip olduklarını ifade etti. 
     2006'da 10 yeni restoran daha açmayı planladıklarını kaydeden Almana, ''Yani bu, yatırımlarımızın artacağını gösteriyor. Türkiye'de başka alanlarda yatırımlar yapmaya açığız. Planlarımız aslında istikrara ve fırsatlara bağlı olacaktır'' dedi. 
     Omar Almana, Türkiye'de özelleştirmelerle ilgilendiklerini de belirterek, ''Şu anda araştırma yapıyoruz, çeşitli firmalarla görüşmelerimiz var. Ama şu an için şu özelleştirme diyemem, enerji ve iletişim alanlarında olduğunu söyleyebilirim'' diye konuştu. 
     
     ''TÜRKİYE'NİN AB'DE OLMAYI HAK ETTİĞİNE İNANIYORUZ'' 
     Türkiye'nin AB ile müzakere sürecine başlamasını olumlu bulduğunu kaydeden Almana, ''Biz Arap halkı olarak, Türkiye'nin AB'de olmayı çoktan hak ettiğine inanıyoruz, hele de bazı ülkelere bakınca...'' dedi. 
     Katar'ın 2010 yılında dünyanın en büyük sıvılaştırılmış doğalgaz ihraç eden ülkesi haline geleceğini ifade eden Almana, sıvılaştırılmış doğalgazın kullanımının yaygınlaşarak benzin, dizel gibi petrol ürünlerinin yerini alacağını, önümüzdeki yıllarda bu alanda Katar'ın milyarlarca dolar gelir elde edeceğini söyledi. 
     Almana, şunları kaydetti 
     ''Japonya, Hindistan, Kore, İtalya, İspanya, İngiltere, Fransa gibi çok sayıda ülkeye sıvılaştırılmış doğalgaz ihraç ediyoruz. Doğalgaz ihracatımızda bir tek Türkiye yok. Ayda sadece bir gemi geliyor. 
     Bu anlamda bakılınca iki ülke arasında karşılıklı yatırımların geliştirilmesi büyük fırsatlar yaratacaktır. Hem Türk hem de Katarlı yatırımcıları cazip fırsatların beklediğini söyleyebiliriz.'' 
     
     KATAR-TÜRK İŞ KONSEYİ İÇİN ÇALIŞILIYOR 
     Kimlerle, nerelerde hangi yatırımların yapılması gerektiği konusunda doğru bilgilendirmelere sahip olunmasının önemini vurgulayan Almana, Katar-Türk İş Konseyi oluşturmak için çalıştıklarını, bu konuda Katar hükümeti ile Katar'daki Türk büyükelçiliğinin çalışmalar yürüttüğünü belirtti. 
     Almana, şunları söyledi 
     ''Öncelikle Türk firmalarının listeleri oluşturuluyor. Türk insanını, Türk firmalarını Katar'da tanıtmayı amaçlıyoruz. Fransa, İtalya, Almanya, Japonya, Amerika, Kıbrıs işadamları birlikleri ya da kulüpleri var, neden Türkiye ile olmasın... Olmalı ve biz de bunun için uğraşıyoruz. 
     İnsanları, her iki ülkede de yatırım planları yapmak isteyenleri bilgilendirmek, bilinçlendirmek istiyoruz. Başka deyişle rehberlik edeceğiz. Kimlerle irtibata geçmeleri, hangi bölgelere ne tür yatırımlar yapılabileceği, nerede hangi tür problemlerle karşılaşabilecekleri, bunları aşma yolları gibi pek çok soruya ilişkin önerilerde bulunacağız. Çünkü insanlar bu tür bilgilere ihtiyaç duyuyor. Biz işadamlarıyız, bu nedenle yatırım konusunda en iyi önerileri, en işlevsel bilgileri biz verebiliriz.'' 
     
     ''KATARLI İŞADAMLARININ TURİZME YATIRIM PLANLARI VAR'' 
     Katarlı işadamlarının özellikle turizm alanında yatırım yapma planları olduğuna işaret eden Almana, ''Ama kimse Antalya'yı, Bodrum, Marmaris'i duymamış. Herkes İstanbul ve Ankara'yı biliyor. Oysa her yıl Antalya'ya binlerce turist geliyor. Turizm alanında yatırım yapmak isteyenler için bu iyi bir fırsat'' dedi. 
     Katar'ın, Dubai gibi bir ticaret merkezi değil sanayi ülkesi haline gelmeyi amaçladığını dile getiren Almana, şu anda ülkede 130 gökdelenin inşa edildiğini sözlerine ekledi. 
     
</TEXT>
</DOC>
