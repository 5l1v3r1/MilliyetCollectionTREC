<DOC>
<DOCNO> 403458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sontur08.html </URL>
<DATE> 2005/12/14/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Kumarda kaybetti, kaza yaptı, kurtulmak için ailesini rehin aldı 
</HEADLINE>
<TEXT>

     Soner KOCAER DHA 

      BURDUR'un Bucak İlçesi'nde kumar oynadığı kahveden 5 bin YTL kaybedip ayrılan 34 yaşındaki nakliyeci Ali Tuncel, öfkeyle bindiği otomobiliyle park halindeki bir araca çarpıp kaçmak isterken peşine polis ve jandarma düştü. Panik içinde evine gelen Tuncel, eşi, oğlu ve kızını av tüfeğiyle rehin alarak 3 saat boyunca güvenlik güçlerine direndi. Eşiyle küçük kızını serbest bırakan Tuncel, tehditle anahtarlarını getirttiği bir akrabasının otomobiliyle kaçarken, rastgele ateş açarak bir polis memurunun yaralanmasına yol açtı. Çılgın adam, ormanlık arazide oğlunu da bırakıp izini kaybettirdi. 
     Dün Bucak merkezinde üst katında kumar oynan bir kahvede kumar oynayıp 5 bin YTL kaybeden Ali Tuncel, akşam saatlerinde öfkeyle bindiği otomobiliyle Cumhuriyet Caddesi'nde park halindeki başka bir araca çarptı. Kaza yerinden kaçan Tuncel'in peşine polis ve jandarma takıldı. 
     Saat 23.00 sıralarında evine giren Ali Tuncel, peşinden gelen güvenlik güçlerine direndi. Yatak odasındaki av tüfeğini alarak eşi 33 yaşındaki Selma Tuncel ve çocukları 12 yaşındaki Ali ile 6 yaşındaki kızı Gamze'yi salonda topladı. 
     Ailesini rehin alan ve balkona çıkıp çevreye rastgele ateş açan Tuncel polisle pazarlığa oturdu. Tuncel, 3 saat boyunca konuştuğu polislerin evin etrafından uzaklaşmaları koşuluyla eşi ve küçük kızı Gamze'yi serbest bıraktı. Tuncel, daha sonra evinin yakınındaki bir akrabasının otomobilinin anahtarını istedi. 
     Bu isteğini de kabul ettiren Tuncel, anahtarları alıp kendi adını taşıyan oğluyla birlikte otomobile bindi. Peşinden gelen olmasın diye yine rastgele ateş eden Tuncel'in av tüfeğinden çıkan saçmalar bir polis memurunun hafif yaralnmasına yol açtı. 
     Peşindeki güvenlik güçlerine rağmen Bucak İlçesi'nin 30 kilometre dışında girdiği ormanlık arazide otomobili ve oğlunu da bırakan Tuncel yaya olark kaçıp izini kaybettirdi. 
     Tuncel'in oğlu Ali, kızı Gamze ve eşi Selma Tuncel, yaralı polis memurunun da tedavi gördüğü Bucak Devlet Hastanesi'nde doktor kontrolünden geçirildi. Polis merkezinde ifade veren Selma Tuncel ve çocuklarının çok korktuğu gözlendi. Tuncel'in bulunması için çalışmaların sürdürüldüğü bildirildi. 
     
</TEXT>
</DOC>
