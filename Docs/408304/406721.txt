<DOC>
<DOCNO> 406721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sonsiy19.html </URL>
<DATE> 2005/12/26/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Çömez'den bu kez AB sürecine eleştiri 
</HEADLINE>
<TEXT>

     Hükümeti eleştiren ifadeleriyle gündeme gelen AKP Balıkesir milletvekili Turhan Çömez, bu kez de Türkiye'nin AB üyelik sürecini ve yapılan reformları eleştirdi. 
     Çömez, Türkiye'nin AB sürecinin çok hareketli geçeceğine inandığını belirterek, ''görünen o ki Türkiye, bu satır arası dayatmalarla bu gizlenen tüm mayınlarla epey zorlu bir süreci sürdürmek zorunda kalacak. Keşke Türkiye kendi bünyesinde yapacağı reformlar için batılı ülkelerden talimat almasaydı'' dedi. 
     Sivas Cumhuriyet Üniversitesi Kültür Merkezi'nde düzenlenen 'Türkiye'nin Güncel Sorunları' başlıklı toplantıda konuşan Çömez, ''ben biliyorum ki önümüzdeki 10 yıl içinde AB'nin bizim önümüze koyduğu, tabirimi lütfen affedin, dayatmalar Türkiye'nin çok önemli gündem maddelerinden bir tanesini teşkil edecek'' dedi. 
     Önümüzdeki 10 yıl içinde belirlenen politikaların, ülkenin belki de 2050 yılındaki kaderini belirleyeceğini ifade eden Çömez, ''biz tabii ki AB sürecinde bunu bir medeniyet projesi olarak kabul etmek durumundayız. Ama AB'den başka dünyaların da olduğunu, AB'nin dayatmalarına mecbur olmadığımızı da mutlaka bilmemiz gerektiğine inanıyorum'' diye konuştu. 
     
     PKK konusu 
     Terör örgütü PKK'nın yedinci ve sekizinci kongresinde aldığı kararlarla AB'nin 2001 Türkiye ilerleme raporunu karşılaştıran Çömez, ''ben iyi niyetle bakmaya çalışıyorum. Ama karşımızdaki tabloyu gördüğümüzde, ister istemez bazı endişeler ve bazı soru işaretleri kafamda oluşuyor. Neden PKK'nın kongre kararlarında aldığı bazı kararlar AB'nin raporlarında bu kadar net bir şekilde bizim gözlerimizin önüne geliyor'' ifadelerini kullandı. 
     Çömez, toplantının ardından bir habercinin 'AB'ye tamamen mi yoksa bu haline mi karşısınız ' şeklindeki sorusunu ''ben bireysel olarak düşüncelerimizi, çıktım üniversitelere, gençlere anlattım. Düşüncelerim ortadır. Bunu her yerde konuşuyor ve paylaşıyorum'' dedi. 
     Çömez, partisinin disiplin kuruluna sevk edileceği yönünde haberler çıktığının belirtilmesi ve bu yönde bir gelişmenin olup olmadığının sorulması üzerine de ''Türkiye'de demokrasi işliyor. Merak etmeyin'' diye konuştu. 
     
</TEXT>
</DOC>
