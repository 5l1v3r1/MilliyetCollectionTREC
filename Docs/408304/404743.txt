<DOC>
<DOCNO> 404743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sonsiy21.html </URL>
<DATE> 2005/12/19/ </DATE>
<TIME> 20.05 </TIME>
<AUTHOR>  </AUTHOR>
<HEADLINE>
Nato Genel Sekreteri Scheffer PKK bir terör örgütüdür 
</HEADLINE>
<TEXT>

     NATO Genel Sekreteri Jaap de Hoop Scheffer, gerek kendisinin gerekse de NATO müttefiklerinin zihinlerinde, PKK'nın bir terör örgütü olduğu konusunda hiçbir şüphe bulunmadığını vurguladı. 
     Türkiye ziyareti çerçevesinde, Başbakan Recep Tayyip Erdoğan ile görüşen De Hoop Scheffer, Başbakanlık'ta basın toplantısı düzenleyerek, Ankara'daki temaslarını anlattı ve gazetecilerin sorularını yanıtladı. 
     De Hoop Scheffer, ''terörle mücadele konusu çerçevesinde PKK meselesinin gündeme gelip gelmediğine'' ilişkin bir soru üzerine, görüşmelerde bu konunun da ele alındığını belirterek, ''Hiç şüpheniz olmasın. PKK'nın bir terörist örgüt olduğu konusunda, gerek benim gerekse de NATO müttefiklerin zihinlerinde hiçbir şüphe yok'' dedi. 
     ''Terörizmin, savaşmaları gereken bir bela olduğuna'' işaret eden De Hoop Scheffer, PKK'nın, ABD, AB ve BM'nin listelerinde de terörist örgüt olarak tanımlandığına dikkati çekti. De Hoop Scheffer, NATO'nun da, 2003'te bir terörist örgütler listesi oluşturduğunu hatırlattı. 
     NATO Genel Sekreteri, görüşmelerinde NATO'nun terörist örgütler listesiyle birlikte 2003 yılında yayımladığı askeri komite belgesinin güncelleştirilmesi konusunun ele alındığını da kaydetti. Sözkonusu listede, terör örgütü PKK da bulunuyor. 
     De Hoop Scheffer, bir başka soru üzerine Türkiye'nin Afganistan'da il imar timi kurulmasına yönelik bir karar alıp almadığını bilmediğini, ancak bu yönde bir karar alırsa bunu destekleyeceğini belirtti. 
     Türkiye'nin Afganistan'a çok önemli katkılar yaptığını, hala da bu ülkede çok önemli bir rolü bulunduğuna işaret eden De Hoop Scheffer, Türkiye'nin il imar timi kurma yönünde bir karar almasından büyük memnuniyet duyacaklarını kaydetti. 
     De Hoop Scheffer, Kıbrıs meselesine ilişkin bir soru üzerine de, sorunun çözümü için iki tarafın da gayret göstermesi gerektiğine işaret ederek, ''Tango bir kişiyle yapılmaz, iki kişi gerekir'' dedi. 
     Sorunun çözümünün sadece Ankara'da bulunamayacağını ifade eden De Hoop Scheffer, konunun Brüksel'e de uzandığına, AB ile de ilgisinin bulunduğuna dikkati çekti. 
     De Hoop Scheffer, NATO ve AB arasındaki ilişkilerin güçlü olması ve birlikte çalışmaları gerektiğini vurgulayarak, örneğin, terörizmle mücadele açısından bunun çok önemli olduğunu kaydetti. 
     Türkiye'deki temasları sırasında, NATO'nun takvimi, 2006 ve 2008 yıllarında yapılması planlanan NATO zirvelerinin ele alındığını belirten De Hoop Scheffer, NATO operasyonları ve misyonları çerçevesinde Irak ve Afganistan'daki durumun görüşüldüğünü söyledi. 
     De Hoop Scheffer, görüşmelerde, Kosova, Darfur, terörizmle mücadele, NATO'nun diğer operasyon ve misyonları, diğer uluslararası örgütlerle ilişkileri gibi konulara da değindiklerini ifade etti. 
     NATO Genel Sekreteri De Hoop Scheffer, Türkiye'deki temaslarının çok verimli ve başarılı geçtiğini de sözlerine ekledi. 
     
</TEXT>
</DOC>
