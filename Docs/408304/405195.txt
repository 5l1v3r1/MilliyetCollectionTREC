<DOC>
<DOCNO> 405195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/guncel/gun06.html </URL>
<DATE> 2005/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir Büyücüleri '301'den davalık 
</HEADLINE>
<TEXT>


Ekim 2004'te yayımlanan İzmir Büyücüleri adlı roman hakkında Türklüğü aşağılamak suçundan dava açıldı 

ANKA 

Aralarında Orhan Pamuk, Hrant Dink gibi yazarların da bulunduğu aydınlara, yeni TCK'nın "Türklüğü aşağılamak" suçundan açılan davalara, Mara Meimaridi'nin Yunanistan ve Türkiye'de best - seller olmuş "İzmir Büyücüleri" kitabı da eklendi. 
İzmir Cumhuriyet Başsavcılığı'nın 13 Ekim 2005'te İstanbul Beyoğlu Cumhuriyet Başsavcılığı'na intikal ettirilen suçlamasıyla, "İzmir Büyücüleri" adlı kitap için, Literatür Yayıncılık Edebiyat Araştırma İnceleme ve Sosyal Bilimler Yayın Yönetmeni Abdullah Yılmaz hakkında yeni TCK'nın 301. maddesinden dava açıldı. 
Beyoğlu Cumhuriyet Başsavcılığı'nın mütalaasında, Meimaridi'nin yazdığı ve Yunanistan'da dizi haline getirildikten sonra Türkiye'de dizileştirilme çalışmaları başlatılan kitapta, Türklüğü aşağılayan ifadeler kullanıldığı, hakaret sayılabilecek yönler olduğu belirtildi. 

Dava 1 yıl sonra geldi 
Kitabın yayımcısı Literatür Yayınevi Yönetim Kurulu Başkanı Kenan Kocatürk, "Sansürsüz yayımladık, kitabı Türklüğü aşağılamak olarak değerlendirmiyoruz. Yazar da böyle yorumlamıyor" dedi. Kocatürk, Ekim 2004'te yayımlanan kitap hakkında 13 Ekim 2005'te dava açılmasının ilginç olduğunu söyledi. 

Kitaptan bazı alıntılar 

Sayfa 19 Bizim mahallenin tam arkasındaki sokakta her şeyleriyle camileri, minareleri, çamurları, pislikleri, çarşıları ve fakirliğiyle Kaçamba Durağı'ndan limandaki hapishanelere kadar uzanan, Türk mahallesi başlıyordu." Sayfa 36 Bütün sokak sıcak yüzünden deve ve eşek pisliği kokuyordu. Baharda, sanki Türk mahallelerinin pisliğini örtmek istercesine, bu gübrelerin beslediği tohumlardan kocaman yeşillikler fışkırıyordu. Ah şu Türk mahalleleri , Ne pis yerlerdi.Sayfa 270 "Müzikle tek bağlantısı minareden çığlıklar atan müezzin olan bir halkla bir arada yaşamaya mecbur edildiğimizdi." 


</TEXT>
</DOC>
