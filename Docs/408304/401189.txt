<DOC>
<DOCNO> 401189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/ekonomi/eko04.html </URL>
<DATE> 2005/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılın son faiz indirimi kapıda 
</HEADLINE>
<TEXT>


Merkez Bankası'nın yılın son toplantısında gecelik faizi yüzde 13.50'ye çekmesi bekleniyor. Yeni bir faiz indirimi beklentisindeki iyimser piyasada Hazine'nin çifte ihalesine talep yağdı 

Finans atölyesi - SONGÜL HATISARU 

Merkez Bankası MB enflasyon hedeflemesine geçeceği 2006 yılı öncesinde yarın yılın son faiz toplantısını gerçekleştirecek. 
Enflasyon hedeflemesine geçiliyor olması nedeniyle Merkez'in önümüzdeki yılın özellikle ilk çeyreğinde faiz indirimlerinde daha temkinli bir politika izlemesini bekliyoruz. Enflasyon hedeflemesine geçişte MB muhtemelen temkinli olmayı tercih edeceğinden ilk 1 - 2 aydaki enflasyon gerçekleşmelerini ve bunun beklentilere yansımasını görmek isteyebilir. Fakat yılın ikinci çeyreğinde beklentilerin iyileşmesi durumunda MB faiz indirimlerine ciddi şekilde hız verebilir. Hatta piyasada bu nedenle faiz indirimi beklemeyen aktörlerin sayısı da bir hayli fazla. Bu şekilde bir beklenti geliştirilmesinin ardından tahminlerin oldukça üzerinde gelen bir kasım ayı TÜFE'si etkili oldu. 

Yeni indirim 
Fakat Merkez'in mevsimsel nedenlerle yüksek artış kaydeden ana TÜFE rakamı yerine bu etkilerin arındırılmasıyla ortaya çıkan çekirdek TÜFE enflasyon göstergelerindeki trende bakarak yeni bir 25 baz puanlık indirime gidebileceğini ve gecelik faizi yüzde 13.50 seviyesine çekebileceğini düşünüyoruz. 

Yüksek borçlanma 
Hazine 567 gün vadeyle yeniden ihraç ettiği 27 Haziran 2007 itfa tarihli tahvilde net 571.6 milyon YTL borçlandı. Ortalama faiz ise yüzde 13.85 oldu. Hazine ayrıca altı ayda bir sabit kupon ödemeli 10 Şubat 2010 itfa tarihli tahvilde de 1,778.4 milyon YTL net satış yaparken ortalama fiyat ise 114.947 YTL oldu. 
İhaleler öncesi kamu kuruluşları ve piyasa yapıcısı bankalara rekabetçi olmayan tekliften toplam ROT 3,558.3 milyon YTL satış yapıldı. Böylece Hazine iki ihalede, ihale öncesi satışlarla birlikte toplam 5.9 milyon YTL borçlandı. Önceki günde 364 günlük tahvile ihale öncesi satışlar da dahil olmak üzere toplam 2.6 milyar YTL borçlanma gerçekleştirilmişti. Böylece Hazine üç ihalede toplam 8.5 milyon YTL borçlanmış oldu. Hazine'nin bugün yapacağı toplam 7 milyar YTL civarındaki itfasının 1.5 milyon YTL üstünde borçlandığı dikkat çekti. 
İhalelere ilginin yüksek olması, Hazine'nin tahminlerin altındaki faizler ile itfasından fazla borçlanmasına neden oldu. 


</TEXT>
</DOC>
