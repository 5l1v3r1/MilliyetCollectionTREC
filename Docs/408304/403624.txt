<DOC>
<DOCNO> 403624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sondun24.html </URL>
<DATE> 2005/12/15/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Lübnan basını, 'öldürülecek Suriye karşıtları'nın listesini yayınladı 
</HEADLINE>
<TEXT>

     Lübnan basınında, ''öldürülecek Suriye karşıtları'' ile ilgili bir liste yayınlandı. 
     El Balad gazetesinde yayımlanan listede Dürzi muhalif lider Velid Canbolat, Dürzi milletvekilleri Mervan Hamade ve Vail Ebu Faur'un yanı sıra Samir Frangie, Elias Atallah ve Ferid Makari adlmı milletvekillerinin isimleri yer aldı. 
     Bu kişilerin tamamının Suriye karşıtı cephede yer aldığına dikkat çekildi. 
     Lübnan'ın eski Başbakanı Refik Hariri'nin suikastını soruşturan BM komisyonu, Pazartesi günü suikasta kurban giden gazeteci ve milletvekili Cibran Tüyni'nin de öldürülecek Lübnanlı siyasetçiler listesinde yer aldığı konusunda uyarıda bulunmuştu. 
     Tüeyni'nin dayısı olan ve Ekim 2004'te bir saldırıdan kurtulan Hamade, dün Şam'ı Lübnan Savaşı sırasında ve Ekim 2004'ten sonra düzenlenen birçok saldırıda parmağı bulunmakla suçlamıştı. 
     Canbolat da, ''Suriye rejimi değişmeli ve yargılanmalı. Şam'daki bu tip Beşşar Esad hasta. İktidarda kalırsa, Ortadoğu'da istikrar olmayacak'' demişti. 
     Uzun yıllar Lübnan'ı kontrol eden Suriye, Ekim'den bu yana Suriye karşıtı Lübnanlıları hedef alan saldırılara karıştığı iddialarını yalanlıyor. 
     
</TEXT>
</DOC>
