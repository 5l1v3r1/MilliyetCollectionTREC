<DOC>
<DOCNO> 400669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/soneko12.html </URL>
<DATE> 2005/12/05/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Piyasalar Telsim ihalesini izleyecek... 
</HEADLINE>
<TEXT>

     Piyasalar bu hafta, 13 Aralık'ta yapılacak Telsim ihalesine yönelik gelişmeleri, IMF İcra Direktörleri toplantısını, enflasyon verisi yansımalarını ve Hazine'nin ihalelerini yakından takip edecek. 
     Gedik Yatırım'ın haftalık değerlendirmesinde, geçen haftaya bakıldığında endeksteki yükseliş eğiliminin devam ettiğinin görüldüğü belirtilerek, ''Önceki haftanın son günü başlayan kar satışlarının devamı ile haftaya başlayan endekste, destek seviyeleri test edilirken, hükümetten gelen vergi düzenlemesi açıklaması piyasadaki havayı değiştirdi'' görüşü dile getirildi. 
     2006 yılında uygulanacak vergi indirimi ile şirketlerin karlarının ve mevcut yabancı ilgisinin artacağı beklentilerinin alımları getirdiği kaydedilen değerlendirmede, önemli gündem maddeleri olarak, dış ticaret verileri, enflasyon rakamları, ABD 3. çeyrek büyüme rakamının yukarı revize edilmesi ve buna bağlı petrol fiyatlarındaki yükseliş, Sabancı Holding'in Telsim ihalesinden çekilmesi, alternatif piyasalardaki devam eden gevşeme eğilimi, devam eden para girişi ve yabancı ilgisi ile dış piyasalardaki dalgalanmalar sıralandı. 
     Değerlendirmede, bu hafta, dış piyasalarda önemli bir veri beklenmemesi nedeniyle daha çok iç gelişmelerin takip edileceği ifade edilerek, şu görüşler aktarıldı 
     ''Telsim ihalesine yönelik beklentiler, IMF İcra Direktörleri Toplantısı, enflasyon verisi yansımaları ve Merkez Bankası faiz indirimi beklentileri, Hazine'nin yapacağı 3 ihale ve faizlerin yönü, dış piyasalar ve petrol fiyatları takip edilecek gelişmeler olarak sayılabilir. Genelde piyasalarda iyimserliğin artarak devam ettiği görülüyor. Telsim ihalesi, önceki ihalelerde olduğu gibi, piyasalar açısından ileriye dönük tahminde bulunma olanağı sağlaması açısından önemli. Ayrıca, IMF ile gözden geçirmelerin tamamlanması ve kredilerin serbest bırakılması beklentisi önem taşımakta. Bunun gerçekleşmesi de not artırım beklentilerinin güçlenmesi anlamına gelmekte.'' 
     
</TEXT>
</DOC>
