<DOC>
<DOCNO> 404806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sontur13.html </URL>
<DATE> 2005/12/19/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Kadıköy'de 39 işyeri yıkıldı, gerginlik yaşandı 
</HEADLINE>
<TEXT>

     Kadıköy Meydanı’nda pet shop, çay bahçesi ve çiçekçilerden oluşan 39 işyeri, belediye ekiplerince yıkıldı. 
     İstanbul Büyükşehir Belediyesi İmar Müdürlüğü ekipleri, Marmaray Projesi kapsamında alınan yıkım kararını uygulamak üzere işyerlerinin bulunduğu sahil ile Hatboyu Caddesi arasındaki bölgeye geldi. Yıkım yapılacağını duyarak buraya gelen bazı işyeri sahipleri de uygulamaya tepki göstererek kendi işyerlerini tahrip etti. 
     Yıkım alanını kordon altına alan Çevik Kuvvet Şube Müdürlüğü’ne bağlı ekipler, taşkınlık yapan işyeri sahiplerinden kordon dışına çıkmalarını isteyince kısa süreli arbede yaşandı. 
     Boşaltılmayan bazı işyerleri zabıta ekiplerince, bazı işyerleri de sahipleri tarafından tahliye edildi. 
     Yıkım alanındaki işyeri sahiplerinin uzaklaştırılmasından sonra pet shop, çay bahçesi ve çiçekçilerden oluşan 39 dükkan, iş makinesiyle kullanılamaz hale getirildi. 
     
</TEXT>
</DOC>
