<DOC>
<DOCNO> 402975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/yazar/civaoglu.html </URL>
<DATE> 2005/12/13/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
K. Irak Bask 
</HEADLINE>
<TEXT>


Kuzey Irak'ta "Kürdistan" oluşum süreci bir gerçek. Türkiye'deki Kürt kökenli yurttaşlarımızın, bu oluşumu, "sempatiyle, yürek sıcaklığıyla" karşıladıkları da kuşkusuz. 
Ya sonra .. 
Aradan sınır geçen ve yan yana iki "ayrı" devlet coğrafyasında kalan "aynı" etnisitelerin günümüz siyasetine yansıttıkları bir örnek var... 
İspanya'nın Bask bölgesindeki Basklarla, Fransa'nın Basklarını, Fransa-İspanya arasındaki sınır birbirlerinden ayırır. 
Elbette kan çeker. Birbirlerine sempati duyarlar. 
Aynı ve çok zor olan Bask dilini konuşurlar. Müzikleri, kültürleri, gelenekleri aynıdır. 
Ama... Bağımsız bir Bask ülkesinde birleşmek hedefleri hiç olmamıştır. 
................. 
Bunun nedenlerinden ilki "ekonomiktir." 
Bask bölgesi, fert başına milli gelirin tavan yaptığı coğrafyalar arasındadır. 
Basklar, İspanyol yönetimine karşı sürekli başkaldırı halindedir. Bağımsızlık isteyen siyasal örgütleri vardır. 
Fakat... Ekonomik durumları kendilerine oranla hayli geride olan Fransa Basklarıyla birleşme projesi yapmazlar. Çünkü zenginliklerini paylaşmak ve neredeyse yarı yarıya yoksullaşmak istemezler. 
Tabii Fransa'dan da bir kopmanın sağlanamayacağı gerçeğini algılayacak kadar da Avrupa siyasetinin bilincindeler. 
Fransa'nın Basklarına gelince... Onlar burunlarından kıl aldırmazlar. 
Öylesine özerktirler ki, II. Dünya Savaşı'nın Alman işgali yıllarında Alman silahlı kuvvetleri, Fransa'nın dağlık Bask yerleşim yörelerine girememişlerdir. 
Fransa'nın direnişçileri, Alman Nazilerinin elinden kaçan Museviler, Fransız Basklarının köylerinde, kasabalarında güven bulmuşlardır. 
................... 
Bizim coğrafyaya dönelim... 
Son haftalarda en çok mürekkep akıtılan, ekran paylaşılan söylem "Barzani'nin Kuzey Irak'ında, fert başına milli gelirin daha şimdiden Doğu ve Güneydoğu Anadolu yörelerindeki fert başına milli gelirin 5 katına ulaştığı..." 
Böylece... "Türkiye Kürtleri için Kuzey Irak Kürt coğrafyasının çekim alanı haline gelmekte olduğu" mesajı verilmiş uyarısı yapılmış oluyor. 
Yani... Daha büyük bir Kürdistan oluşumu için bunun bir tehlike işareti olarak algılanması gerektiği iddiası vurgulanıyor. 
..................... 
Oysa... Acaba Kuzey Irak'ın Kürtleri, fert başına milli gelir paylarını, yarı yarıya indirebilecek bütünleşmeyi isterler mi 
İşte Bask örneği... 
Bu taraftan da bakalım... 
Türkiye Kürtleri, tıpkı Fransız Baskları gibi bir moral statü sahibidirler. 
Bir başka coğrafyaya, bir başka egemenliğe yamanmayı istemezler. 
Türkiye Kürtlerinin azınlıktaki yüzdesi, Doğu ve Güneydoğu Anadolu'dadır. Çoğunluk büyük kentlere, kıyılara göç etmiştir. Yerleşmiş, düzen kurmuştur. Milyonlarcası, çeşitli etnisitelerden kız almış, kız vermiştir. Çocukları, torunları olmuştur. Onları, Barzani egemenliğinde bir macera devlet girişimine ve coğrafyasına mı göç ettirecekler 
Türkiye, AB üyesi olma yolunda. 
Avrupalı pasaportu mu .. Yoksa Barzani pasaportu mu 
Bu ülkeyi, bu Cumhuriyet'i, bu demokrasiyi asli yurttaşlar olarak kuranlar neden kopsunlar Türkiye'de fert başına milli gelir, 5 yılda 10 bin dolara varma sürecinde... Üstelik kabile zihniyetinde değil, demokratik Cumhuriyet'te bir yaşam. 
Ayrıca... Toprak bütünlüğüne sahip çıkmakta, Türkiye'nin Fransa'dan geride kalabileceğini kim düşünebilir 
................... 
Elbette... Bu dosyanın da yazılmamış ya da satır aralarında kalmış sayfaları var. 
Örneğin... "Ankara yönetimlerinin zaman zaman hataları... Büyük devletlerin oyunları... Bölgeyi Balkanlaştırmak, Türkiye'yi Yugoslavyalaştırmak ve böylece bu coğrafyada güçlü devlet bırakmamak planları... Irak Kürdistan'ının Kerkük'ü kapmak için PKK terörünü rehine olarak kullanması... Akdeniz'de liman hülyaları..." 
Önemli olan, bunları bilmek ama "temel parametrelerde" sağlam durarak "heveslerini kursaklarında bırakmaktır." 



</TEXT>
</DOC>
