<DOC>
<DOCNO> 405918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/yazar/zbirand.html </URL>
<DATE> 2005/12/23/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Başbakan neden sinirleniyor 
</HEADLINE>
<TEXT>


Başbakan çabuk sinirlenmeye başladı. Daha önceleri daha bir tahammüllü, hoşgörülüydü. Eleştirilere verdiği tepki sert olmazdı. 
Son dönemlerde bu tutum değişiyormuş gibi bir izlenim var. 
Hemen sinirleniveriyor. 
Sert yanıtlar veriyor. 
TÜSİAD'ın son çıkışları üzerine bu kurum aleyhine savcılara suç duyurusunda bulunması, açıkça ihbar etmesi bu sinirliliğin en son örneği. 
Başbakan'a hiç yakışmadı. Talihsiz bir konuşma yapmış oldu. Bu sertliğe hiç gerek yoktu. En sonunda, TÜSİAD bir görüş açıklamıştı. Düşüncelerini ortaya koymuştu. Kabul edersiniz veya etmezsiniz. Ayrıca, TÜSİAD'ın Van Rektörü duruşması hakkındaki açıklamalarını böylesine büyük bir sorun durumuna koyması, Anayasa suçu işlendiğinden söz etmesi abartılı oldu. Aşkın davası hakkında ilgili ilgisiz herkez öylesine konuştu ve öylesine adalete müdahele anlamına gelebilecek görüşler açıkladı ki, TÜSİAD'ın ki bunların yanında çok masum kalır... 
Sanıyorum iktidar kanadındaki bu gerilimin nedeni, bir izlenimden kaynaklanıyor. AKP kadrolarında, tepeden aşağı doğru genel bir inanç var. Buna göre de, çeşitli çevreler buna CHP ve medya'nın bir bölümü ve bazı iş çevreleri de katılıyor AKP'yi sandıkta yenemeyeceklerini görünce, bu defa Asker'i kışkırtmaya çalışıyorlar. Laikliğin elden gittiği ve İslami yaşamın yaygınlaştırıldığı tartışmalarını, işte bu çerçevede görüyorlar. 
Başbakan ve kabinedeki bir çok Bakan da bu görüşteler. Hiç değilse, bu konuda kuşkulular. 
Adalet Bakanı Cemil Çiçek'in "Farklı bir muhalefet stili geliştiriliyor" demesinin altında da işte bu kuşkular yatıyor. 
Aslında AKP'nin bu kadar gerilim hissetmesine hiç gerek yok. Ekonomideki olumlu gelişmeler onlara yeterince rahatlık veriyor. Ancak olmuyor, en basit eleştiride dahi havaya fırlıyorlar. 
Artık, askeri müdahele dönemlerinin bittiğini hala göremiyorsak, hala iktidar değişikliğini sandık dışı yöntemlerle çözmeye çalışıyorsak, dünya gerçeklerini göremiyoruz demektir. 
Başbakana da tek tavsiyemiz, eski hoşgörülü günlerine geri dönmesi olur... 



TARAMA HEYETİ İYİ PUAN ALDI... Durmadan olumsuz gelişmelerden söz ediyoruz. 
Ne zaman AB konusu açılsa, ilişkilerde bazı şeylerin iyi gitmediği veya karşılıklı şikayetler tartışılıyor. 
Peki, iyi giden hiçbir şey yok mu 
Var, hemde hepimizi memnun edecek cinsten... 
Anlatayım... Geçen hafta, Brüksel'deki tarama görüşmelerine katılan AB yetkilileriyle birlikteydim. Merak ettim, haftalardır Türkiye bürokrasisi ile AB komisyonu arasındaki görüşmeler konusunda hiç bilgi verilmiyor. 
Acaba nasıl gidiyor 
Türk heyetleri beklenen performansı gösterebiliyorlar mı 
Bu toplantılara, AB Komisyonu tarafından katılan üst düzey bir yetkilinin söyledikleri çok memnun ediciydi 
"... Beklemediğimiz bir performans ile karşı karşıya kaldık. Ankara'dan gelen heyetler, hem çok iyi hazırlanmışlar, hem de ne demek istediklerini gayet anlaşılır şekilde ortaya koyuyorlar. Biz daha zorlanacaklarını sanıyorduk. Yanılmış olduğumuzu anladık..." 
Bürokrasi içinde de kuşku vardı. Tarama konusunda yeterli hazırlık yapılıp yapılmadığı tartışılıyor ve kaygı duyuluyordu. 
Bu haberi alınca çok keyiflendim... 



ANCAK, ASIL ZORLUK BAŞKA... Tarama çalışmalarıyla ilgili olumlu haberlerden çok memnun oldum, ancak asıl zorluk tarama sonrasında ortaya çıkıyor. 
Tarama, AB ile Türkiye arasında -örneğin, çevre politikalarında- ne kadar fark olduğunu ortaya koyar. Sonrası daha önemlidir. 
Aradaki fark saptandıktan sonra, Türkiye'nin bu farkı nasıl kapatacağının hesaplaması gerekiyor. Yani, çevre politikalarında AB'ye uyum sağlayabilmek için, neler yapılması gerektiğini programlama dönemi başlıyor. 
Ne demek bu 
Hangi belediyenin kaç bin arıtma kuracağından tutun, AB'deki normlara ulaşabilmek için nasıl önlemler alınacağı, kaç para harcanacağına kadar yüzlerce, binlerce karar gerekecek. Tabii bu arada, şimdiye kadar alışılmış uygulamalardan vazgeçmek gerekecek. Birçok kişi, şirket ve belediyenin çıkarları bozulacak. Çıkar çatışmaları doğacak. Herkes herşeyi kendine göre değiştirmek isteyecek. 
İşte işin zor yanı da bu... 
Siyasi kararlılık gerekir. 
Çok iyi planlama gerekir. 
Politikalarda devamlılık gerekir. 
AKP bunu yapabilirse, bravo. 
Ali Babacan'dan beklenen başarı, işte bu düğümü çözebilmesi, çarkları çevirebilmesidir. 

Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com yayınlanmaktadır. 



</TEXT>
</DOC>
