<DOC>
<DOCNO> 408202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/son/sondun10.html </URL>
<DATE> 2005/12/31/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Kraliçe Elizabeth'in onur ödülleri... KKTC'li doktor ödüle layık görüldü 
</HEADLINE>
<TEXT>

     İngiltere Kraliçesi II. Elizabeth'in 2005 yılında ülkesine ve insanlığa hizmetlerinden dolayı unvan ve onur ödülüne layık gördüğü kişilerin listesi açıklandı. 
     7 Temmuz'da başkent Londra'daki bombalı saldırılardan sonra kurbanların yardımına koşan acil servis çalışanlarının ilk sıralarda yer aldığı listede, KKTC'li Doktor Teoman Necati Sırrı da bulunuyor. 
     Başbakanlık tarafından açıklanan listede yer alan aile hekimi Dr. Sırrı, Londra'da yaşayan Türklere ve Rumlara sağlık alanında verdiği destekle tanınıyor. 
     Listede, 7 Temmuz saldırılarından sonraki fedakar çalışmaları nedeniyle 23 itfaiye, ambulans, metro çalışanı ve hekim de yer alıyor. 
     Ayrıca sporcular, müzisyenler ve modacıların bulunduğu listede ''OBEs'' ve ''MBEs'' olarak adlandırılan kraliyet unvanlarını alan sporcuların çoğunluğunu kriketçiler oluşturuyor. Şarkıcı Tom Jones ve cazcı John Dankworth'un ''sir'' unvanı aldıkları listede eğlence dünyasından şovmen Bruce Forsyth da yer alıyor. Modacı Vivienne Westwood'un ''leydi'' unvanıyla ödüllendirildiği listede, ünlü aşçılar Gordon Ramsey ve Heston Blumenthal da bulunuyor. 
     Yayın dünyasından Peter Snow'un, sinema dünyasından Robbie Coltrane ve Imelda Staunton'ın da yer aldıkları listede, Apple iPod'u tasarlayan Jonathan Ive de bulunuyor. 
     Listedeki ilginç isimleri ise Londra'daki belediye otobüslerinin kontrol merkezinde görev yapan 45 yaşındaki Alan Dell ve ünlü saat kulesi Big Ben'in emektar çalışanlarından, 25 yıllık görev süresinin ardından emekliye ayrılan 65 yaşındaki Brian Tipper oluşturuyor. 
     
</TEXT>
</DOC>
