<DOC>
<DOCNO> 404568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/son/sonyas05.html </URL>
<DATE> 2005/01/01/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Ebru Akel ve Şafak Sezer ''TV yıldızı'' ödülüne layık görüldü... 
</HEADLINE>
<TEXT>

     Radyo Televizyon Gazetecileri Derneği'nin RTGD , 2004 yılı ''27. Yıl Televizyon Oskar Ödülleri'' açıklandı. 
     RTGD Genel Başkanı Kenan Macit, ödülleri açıklamak amacıyla Gazeteciler Cemiyeti'nde basın toplantısı düzenledi. 
     Bu yıl bir değişiklik yaparak ödül törenini İstanbul'a taşıdıklarını anlatan Macit, Lütfi Kırdar Kültür ve Kongre Merkezi'nde 11 Ocak'ta düzenlenecek törenle ödüllerin sahiplerini bulacağını söyledi. 
     Burada 10-11 Ocak'ta düzenlenecek RTGD Medya İletişim Günleri çerçevesinde çok sayıda panelde iletişim dünyasının ünlü isimlerini konuk edeceklerini belirten Macit, ayrıca Foto Muhabirleri Derneği'nin ''Ödüllü Basın Fotoğrafları Sergisi''nin de etkinlik kapsamında 10-12 Ocak tarihleri arasında izlenime sunulacağını kaydetti. 
     Macit, ayrıca bu yıl ödül sayısını 15'te kısıtladıklarını sözlerine ekledi. 
     
     TV OSKARLARI 

     Macit, daha sonra 27. Televizyon Oskarları'nın sahiplerini açıkladı. 
     Show TV'de yayınlanan evlilik programlarının sunucusu Ebru Akel ile dizi film ve reklamlardaki çalışmalarıyla tanınan Şafak Sezer RTGD'nin 2004 yılı Televizyon Yıldızları ödülüne layık görüldü. Ödüle değer bulunan kanal ve programlar şöyle 
     -Türkiye'nin barış, özgürlük, kardeşlik, dayanışma özlemlerini yansıtan, türküleri kamuoyuna doğallığının yanı sıra özgün değerlendirmeleri nedeniyle ATV'de yayınlanan ''Anadolu Ateşi''. 
     -Özgün senaryosu ve başarılı kadrosuyla geniş izleyici kitlesine ulaşan ATV'nin ''Avrupa Yakası'' dizisi. 
     -Başkent'in özgün haberlerini ve siyasi kulisleri her görüşe açık bir anlayışla ekrana getirdiği gerekçesiyle Skytürk TV. 
     -Türkiye'nin güncel gelişmelerini her görüşten gazetecilerin katılımıyla sorguladığı için Habertürk'te yayınlanan ''Basın Kulübü''. 
     -İç ve dış siyasi gelişmelerle günceli yakaladığı gerekçesiyle CNN Türk'te yayınlanan ''Manşet'' programı. 
     -Televizyon yayıncılığında her yaştan, görüşten, kesimden insanlara hitap edebilen yayıncılık anlayışı, güncel olayları, haberi, filmleri, eğlence programlarını, magazini, sporu ve tartışmayı bir bütün olarak sunma konusunda özen gösterdiği gerekçesiyle Kanal D. 
     -Aile içi kopuklukların üzerine giderek aile fertlerini buluşturduğu gerekçesiyle TGRT'de yayınlanan ''Dış Hatlar''. 
     -Türk futbolunda ''yıllardır kırılamayan şifreli yayın tekelini kırarak'' Türk halkına futbol keyfi yaşattığı gerekçesiyle TRT. 
     -Toplumun kanayan yarası aile sorunlarına eğildiği gerekçesiyle TGRT sunucusu Serap Ezgü. 
     -Kendine özgü üslubuyla hazırladığı programla halkla bütünleştiği gerekçesiyle şarkıcı Latif Doğan'ın hazırladığı Kanal 7'nin ''Küstüm Şov'' adlı programı. 
     -Alışılagelmiş yarışma formatı dışında sokaktaki insanı yarıştırdığı gerekçesiyle TV-8'in ''Zoka'' yarışması. 
     -Magazin programları ''Televole'' ve ''Pazar Keyfi'' -Kaliteli yayın anlayışından ödün vermediği gerekçesiyle CNBC-e. 
     
     ÖZEL ÖDÜLLER 

     RTGD, ayrıca TV Oskarları çerçevesinde bazı dallarda özel ödüller de verecek. 
     Buna göre, ''Emniyeti Bastılar, Adam Kaçırdılar'' başlıklı haberiyle gündem oluşturan NTV muhabiri Adnan Gerger, ''Yavuz Gökmen Özel Ödülü''ne değer bulundu. 
     Televizyon izleyicilerini rahatsız eden ''reklam arası dizi'' uygulamasının sona erdirilmesi için köşe yazıları yazan Vatan Gazetesi'nden Mustafa Mutlu da ''Cengiz Polatkan Özel Ödülü''ne layık görüldü. 
     
     DAUM VE HAGİ'YE DE ÖDÜL 

     RTGD'nin Uluslararası Dostluk ve Barış Ödülleri'ne de Türk sporuna olduğu kadar Türkiye'nin tanıtımına sağladıkları katkı ve yığınları dostluk içinde arkalarından sürüklemeyi başardıkları için Fenerbahçe Teknik Direktörü Christoph Daum ve Galatasaray Teknik Direktörü Gheorghe Hagi layık görüldü. 
     Bu ödüle ayrıca, Avrupa Parlamentosu Üyesi Vural Öger, Türk-Alman Dostluk Federasyonu Başkanı Ali Kılıç ve Hürriyet Atina Temsilcisi Nur Batur da değer bulundu. 
     
</TEXT>
</DOC>
