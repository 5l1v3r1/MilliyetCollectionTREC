<DOC>
<DOCNO> 405802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sontur39.html </URL>
<DATE> 2005/12/22/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
Sedyeden düşerek ölen kadının asıl ölüm nedeni ortaya çıktı 
</HEADLINE>
<TEXT>

     Hatay'ın Samandağ İlçesi'nde ''sedyeden düşerek öldüğü'' bildirilen hamile Nuray Özdemir'in ölüm nedeninin, ''sedyeden düşmeye bağlı travma'' değil ''akciğer ana damardaki tıkanma, solunum ve kalp durması'' olduğu açıklandı. 
     Sağlık Bakanlığı'ndan yapılan yazılı açıklamada, Nuray Özdemir'in ''kendi isteğiyle sancısını geçirmek için doğum muayene masasından indiği, ancak ayakta iken baş dönmesi ve fenalaşma hissedip yere yığıldığı'' belirtildi. 
     Özdemir'e kadın doğum, dahiliye, genel cerrahi ve anestezi uzmanları tarafından acil müdahalenin yapıldığı ve bebeğin doğumunun gerçekleştirildiği kaydedilen açıklamada, bebeğin yeterli oksijen alamamasından dolayı Hatay il merkezine, oradan da Çukurova Üniversitesi Balcalı Hastanesi'ne sevk edildiği ifade edildi. 
     Açıklamada, ''Samandağ Cumhuriyet Başsavcılığı tarafından hazırlanan ölü muayene ve otopsi tutanağında Nuray Özdemir'in ölüm nedeninin, sedyeden düşmeye bağlı travma değil, akciğer ana damardaki tıkanma, solunum ve kalp durması olduğu belirtilmiştir'' denildi. 
     
</TEXT>
</DOC>
