<DOC>
<DOCNO> 401997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sondun34.html </URL>
<DATE> 2005/12/09/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Irak'ta seçime doğru öne çıkan liderler... 
</HEADLINE>
<TEXT>

     Irak'ta, yeni meclisin belirlenmesi için halk 15 Aralık'ta sandık başına gidecek. 
     Irak'ta, ülkenin siyasi yapısını etkileyen, önde gelen siyasi ve dini liderler şöyle 
     
     İBRAHİM CAFERİ 

     Irak'ta Birleşik Şii İttifakı'nın adayı olan Başbakan İbrahim Caferi, büyük bölümü İran'da olmak üzere sürgünde yaşadığı 20 yıldan fazla sürede Saddam Hüseyin karşıtı muhalefetin liderliğini yaptı. Dava Partisi'nin lideri Caferi, 1979'da kaçtığı İran'da 1990'a kadar yaşadı ve bir yandan Kum kentinde teoloji okurken diğer yandan da sınırdan yapılan saldırıları organize etti. 
     ABD'nin 2003'teki işgalinden sonra Irak'a dönen Caferi, Dava Partisi'nin de içinde bulunduğu Birleşik Irak İttifakı'nın önemli üyelerinden biri oldu. 
     Irak'ta 30 Ocak'ta yapılan seçimlerin ardından meclis tarafından başbakanlığa seçildi. Caferi hükümeti, İçişleri Bakanlığı'na ait bir yerde 173 kişiye işkence yapıldığının ortaya çıkmasıyla büyük zarar gördü. 
     
     BÜYÜK AYETULLAH ALİ SİSTANİ 

     İran doğumlu 75 yaşındaki Ayetullah Ali Sistani, Irak'taki Şii topluluğun ruhani lideri olarak saygı görüyor. Hiç sürgüne gitmeyen Sistani, yıllarca ev hapsinde kaldı. Sistani, Şii din okulu Havza'nın başı olarak bulunduğu Necef'teki evinden nadiren ayrılıyor. 
     
     ABDÜLAZİZ EL HEKİM 

     Irak İslam Devrimi Yüksek Konseyi IİDYK lideri Ayetullah Muhammed Bagr El Hekim'in, Ağustos 2003'te Necef'te düzenlenen bombalı saldırıda yaklaşık 100 kişiyle birlikte hayatını kaybetmesinin ardından yerine kardeşi Abdülaziz El Hekim geçti. 
     IİDYK'nin yaklaşık 10 bin kişilik Bedir Tugayları adlı bir gücü bulunuyor. 
     
     İYAD ALLAVİ 

     Irak'ın eski geçici başbakanı olan İyad Allavi, 30 yılı sürgünde geçen Şii kökenli bir doktor. Baas Partisi'nin üyelerinden olan Allavi, 1970'lerde Saddam Hüseyin'e karşı muhalefete geçerek sürgüne gitti. Allavi, 1990'da Amerikan Merkezi Haberalma Teşkilatı CIA ve İngiliz istihbaratının desteklediği Irak Ulusal Mutabakatı adlı partiyi kurdu. 
     
     GAZİ EL YAVER 

     Irak geçici devlet başkan yardımcısı olan Gazi El Yaver, etkin Şammar aşiretinin önde gelen Sünni üyesi. Basra Körfezi bölgesinin en güçlü aşiretlerinden biri olan Şammar, Şiileri de içeriyor. 
     Musul doğumlu 45 yaşındaki El Yaver, ABD'de Georgetown Üniversitesi'nde ve Suudi Arabistan'da çalıştı. İlk geçici hükümette devlet başkanlığı görevini üstlendi. 
     
     AHMED ÇELEBİ 

     Şii kökenli laik bankacı. Eskiden ABD'nin gözdesi, Iraklı sürgünler ile Kürtleri ve Şiileri kapsayan Irak Ulusal Kongresi'nin lideriydi. İran'a bilgi sızdırdığı iddialarıyla Washington'ın gözünden düşen Çelebi, halen başbakan yardımcılığı görevini yürütüyor. 
     
     CELAL TALABANİ 

     Irak Devlet Başkanı Talabani, Irak Kürdistan Yurtseverler Birliği'nin IKYB lideri olan Sünni kökenli Kürt. 
     1934 doğumlu olan Talabani, genç yaşlarda Irak Kürdistan Demokratik Partisi'ne IKDP katıldı, 1957 yılında da IKYB'yi kurdu. Geçen seçimlere IKDP lideri Mesud Barzani ile ortak olarak Kürt İttifakı Listesi'yle katıldı. Bu seçimde de ittifak yapıyorlar. 
     
     MESUD BARZANİ 

     Sünni asıllı Kürt lider Mesud Barzani'nin başında bulunduğu Irak Kürdistan Demokratik Partisi'ni IKDP , 1946 yılında Barzani'nin babası Molla Mustafa Barzani kurdu. 
     Barzani, babasının ölümünün ardından 1979 yılında IKDP'nin lideri oldu ve iki kez suikast girişiminden kurtuldu. 
     
     ADNAN EL DULEYMİ- TARIK HAŞİMİ 

     Irak Genel Konferansı lideri Duleymi, önde gelen bir Sünni politikacı. Irak Halk Birliği ve Irak İslam Partisi ile ittifak oluşturdu. 
     Haşimi, Irak'ın en büyük Sünni Arap partisi Irak İslam Partisi'nin lideri. 
     A'dan Z'ye yeni seçim sistemi 
     Saddam Hüseyin'in devrilmesi ve Amerikan işgaliyle birlikte başlayan yeni süreçte, Iraklılar 15 Aralık'ta sandık başına giderek yeni meclisi belirleyecekler. Irak Bağımsız Seçim Komisyonu'nun gözetiminde nispi temsil esasına göre düzenlenecek seçim için yaklaşık 15 milyon kayıtlı seçmen bulunuyor. 
     
     MECLİSTEKİ SANDALYE SAYISI 

     Yeni oluşacak meclis, geçici Ulusal Meclis'le aynı sayıda, 275 sandalyeden oluşacak ve 4 yıllığına seçilecek. 
     Seçimde 18 vilayet, nüfusuna oranla milletvekili sayısı çıkaracak. Dolayısıyla bu sistemin, şu andaki geçici mecliste yeterince temsil edilemeyen Sünni Arapların lehine olduğu belirtiliyor. 
     Seçimde 275 sandalyenin 230'u 18 vilayete nispi sistemle partilere dağıtılacak. Kalan 45 sandalye de bölgesel sandalye kazanamayan partiler arasında dağıtılacak. 
     
     KADIN KOTASI 

     Irak'ın yeni anayasasına göre, meclis üyelerinin yüzde 25'i kadınlardan oluşmak zorunda. Bu nedenle her listedeki 3 adaydan birinin kadın olması gerekiyor. 
     Yurtdışında yaşayanlar da oy kullanabilecek. 
     
     MİLLETVEKİLLERİ 

     Seçim için 231 parti ve grup liste yarışına giriyor. Bunların içinde 19 koalisyon bulunuyor. Şii İslam İttifakı, Kürt Bloku, 2 Sünni Arap partisinin bloku ve İyad Allavi liderliğindeki laik koalisyon öne çıkmış durumda. 
     Milletvekili olabilmek için Iraklı ve en az 30 yaşında olmak gerekiyor. Silahlı kuvvetler mensupları, mahkumiyeti olanlar ile Saddam Hüseyin dönemi Baas Partisi'nde önemli görevi olanlar aday olamıyor. 
     
     OYLAMA 

     Seçmenler, toplam 6291 sandıkta saat 07 00 TSİ 06 00 ile 17 00 16 00 arasında oy kullanacak. Oy verme işlemi gizli olacak. 
     Birden fazla oy kullanmayı engellemek için kimliğini gösteren seçmenin parmağı çıkmaz mürekkeple boyanacak. Seçmenler gizli bölmede oy kullanılacak. 
     
     YENİ HÜKÜMET 

     Sonuçların birkaç günden önce elde edilmesi beklenmiyor. Sonuçlar alındıktan sonra cumhurbaşkanı, mecliste çoğunluğu oluşturan parti ya da bloktan hükümeti kurmasını isteyecek. 
     
</TEXT>
</DOC>
