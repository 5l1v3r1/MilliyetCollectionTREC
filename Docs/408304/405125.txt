<DOC>
<DOCNO> 405125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sontur10.html </URL>
<DATE> 2005/12/20/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Kız kardeşine göz koyan amcasının oğlunu öldürdü 
</HEADLINE>
<TEXT>

     Ergün AYAZ DHA 

      İZMİT'in Karşıyaka Beldesi'nde 19 yaşındaki Turan Ş., 16 yaşındaki kız kardeşini zorla kaçırmaya kalkıştığı öne sürülen amcasının oğlu 41 yaşındaki Bahadır Ş.'yi av tüfeğiyle vurarak öldürdü. Önümüzdeki günlerde askere gitmeye hazırlanan Turan Ş. tutuklanarak cezaevine kondu. 
     Geçen cumartesi saat 02.00 sıralarında Barbaros Mahallesi’nde meydana gelen olayda, Körfez Sanayi Sitesi’nde tornacı Bahadır Ş. amcasının evine iddiaya göre alkollü geldi. Amcasının kızı S.Ş.’yi daha önceden rahatsız ettiği belirtilen ve bu gelişinde de kaçırmaya kalkıştığı öne sürülen Bahadır Ş., evdekilerle tartıştı. 
     Bu sırada Bahadır Ş. ile kavga eden S.Ş.'nin ağabeyi Turan Ş. evdeki av tüfeğini aldı. İki el ateş ederek Bahadır Ş.'yi kalbinden vurarak öldüren Turan Ş. polise giderek teslim oldu. Yasal işlemlerin ardından adliyeye sevk edilen Turan Ş. tutuklandı. 
     Bahadır Ş.'nin daha önce 3 kez evlenip boşandığı, biri nüfusuna kayıtlı iki çocuğunun olduğu belirtildi. Annesiyle birlikte yaşayan Bahadır Ş.'in cenazesi Kocaeli Devlet Hastanesi’ndeki otopsinin ardından Bolu’dan gelen oğluna teslim edildi. Bahadır Ş.'nin cenazesi İzmit’te toprağa verildi. 
     
</TEXT>
</DOC>
