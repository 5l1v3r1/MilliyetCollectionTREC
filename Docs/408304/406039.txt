<DOC>
<DOCNO> 406039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sonspo01.html </URL>
<DATE> 2005/12/23/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Efes Pilsen - Armani Jeans Milano 85-57 
</HEADLINE>
<TEXT>

     Avrupa Basketbol Ligleri Birliği ULEB tarafından organize edilen Avrupa Erkekler Ligi'nin B Grubu'nda yer alan Efes Pilsen, 8. maçında İtalya'nın Armani Jeans Milano takımını 28 sayı farkla 85-57 yendi. 
     Armani Jeans Milano'nun kötü hücum yaptığı maçın ilk dakikalarında Efes Pilsen, Granger ve Popovic ile sayılar bularak 2. dakikada 4-0'lık üstünlük yakaladı. Bu basketlerin ardından toparlanan İtalyan ekibi, Galanda'nın 3 sayılık basketiyle 5. dakikada 5-5 beraberliği yakaladı. Alan savunmasıyla rakibini durduran Efes Pilsen, takımı adına bu bölümde 10 sayı üreten Popovic ile üstünlüğü ele geçirdi ve 9. dakikada 10 sayılık fark 17-7 yakaladı. Lacivert-beyazlılar, 1. periyodu da 20-12 önde geçti. 
     Maçın 2. periyoduna da hücumda ve savunmada iyi başlayan Efes Pilsen, Domercant'ın 3 sayılık basketleriyle farkı açtı ve 13. dakikayı 15 sayı farkla 29-14 önde geçti. Bu dakikadan sonra adeta duran ev sahibi takım 4 dakika sayı bulamazken, Armani Jeans Milano, Schultze'nin 3 sayılık basketiyle 17. dakikada 7-0'lık seriyle farkı 8 sayıya 29-21 indirirken, Efes Pilsen ilk yarıyı 35-28 önde kapadı. 
     İkinci yarıya Domercant ve Popovic'in 3 sayılık basketleriyle başlayan Efes Pilsen, yaptığı savunmayla da rakibine sayı şansı vermedi. Pota altında Prkacin ile skorer oyununu sürdüren lacivert-beyazlılar, Granger'ın pota altı basketiyle 26. dakikada farkı 18 sayıya 50-32 çıkarırken, 3. periyodu 57-45 önde geçti. 
     Oyunun kontrolünü elinde bulunduran Efes Pilsen, rakibinin hücumlardan boş dönmesini de iyi değerlendirdi ve son periyotta farkı daha da açmaya başladı. 38. dakikada Prkacin'in basketiyle 28 sayılık fark 78-50 yakalayan Efe Pilsen, karşılaşmayı da aynı sayı farkıyla 85-57 kazandı. 
     Efes Pilsen, Armani Jeans Milano'yu yenerek grubunda 6. galibiyetine imza attı. Grubundaki son 2 maçını kaybeden lacivert-beyazlılar, bu galibiyetle aynı zamanda evindeki kötü gidişe son verdi. 
     Bu arada, karşılaşmada takımı adına 29 sayı üreten, 7 asist ve 2 ribuant ile oynayan Popovic, maçın yıldızı oldu. Popovic, kullandığı 9 üç sayılık atıştan 7'sinde başarı sağlayarak yüzde 78 isabet kaydederken, 21 sayı üreten Domercant, 11 üç sayılık atıştan 7'sinde başarılı oldu ve tüm sayılarını bu şekilde attı. 
     Efes Pilsen, ribuantlarda da rakibine 32-19 üstünlük sağladı. 
     
     
Salon Abdi İpekçi Hakemler Juan Carlos Mitjana İspanya xxx, Ilija Belosevic Sırbistan Karadağ xxx, Sasa Pukl Slovenya xxx Efes Pilsen Popovic xxxx 29, Domercant xxx 21, Granger xx 13, Kaya xx 5, Prkacin xxx 14, Ender xx, Kerem xx 3, Mustafa x, Alper x Armani Jeans Milano Bulleri xx 14, Calabria 10, Schumpert x 6, Fajardo x, Galanda xx 12, Schultze xx 12, Coldebella x, Gigena x, Vukcevic x 3 1. Periyot 20-12 Devre 35-28 Efes Pilsen lehine 3. Periyot 57-45 
     
</TEXT>
</DOC>
