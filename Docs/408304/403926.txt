<DOC>
<DOCNO> 403926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/yazar/uras.html </URL>
<DATE> 2005/12/16/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Tarıma AB 44 milyar euro biz 3 milyar YTL ayırdık 
</HEADLINE>
<TEXT>


Bütçe, hükümetin bir yıl içinde halktan ne kadar para toplayacağını, sonra da bu paraları nerelere harcayacağını gösteren belgedir. 
Halkı iki yönüyle de çok hem de pek çok ilgilendirir... Sadece ilgilendirmez, aynı zamanda etkiler 1 Gelir yönüyle etkiler. Çünkü bütçenin geliri, halkın cebinden çıkacak paradır. Halkın geliri artmadan bütçe geliri artıyor ise, bunun sonunda, halkın harcama gücü kısılacak demektir. 2 Gider yönüyle etkiler. Halktan toplanan para halk için mi harcanacak Toplanan para nereye gidecek Bu da halk için önemlidir. 
2006 yılı bütçesinin görüşülmesine TBMM'de önceki gün başlandı. İlk oturumu halkımız TV'lerden izledi... Ama... O da nesi Hükümet bu bütçe ile halka ne hizmetler götürüleceğini anlatacak yerde, muhalefet milletvekilleri de halkın ihtiyaçlarını sıralayarak, bunların çözüm önerilerini ortaya koyacak yerde, sadece siyaset tartışılıyor "Tencere dibin kara, seninki benden kara" tartışmalarıyla vakit doluyor. 

Bütçe çok önemli 
TBMM'de bütçenin şekillenmesiyle ilgili çalışmalara katılan iktidar ve muhalefet partilerinin milletvekillerinden, 2006 yılında halkın cebinden ne kadar para çıkacağı ve bu paranın nerelere harcanacağı konusunda "halkın avukatlığını temsilciliğini" yapmaları, bütçeye gelir toplamak için halkın cebinden ne yollarla, ne miktarda para alınacağını, bu paraların hangi hizmetler için harcanacağını sorgulaması beklenir. 
Şimdilerde bütçeyi hazırlayan hükümetler bu bütçeyle halka ne gibi hizmetler götürülebileceğini önemsemiyor. Önemsenen üç hedef var Faiz dışı gelir fazlası hedefi IMF beklentisine uyuyor mu 2 Faiz ödemelerini aksatmayacak büyüklükte para ayrıldı mı 3 Bütçe açığı azalıyor mu Bu üç hedefi tutturmak için harcamaların kısılmasının, halk üzerindeki dolaylı verginin artırılmasının getireceği olumsuzluklar hiç tartışılmıyor. 

Tarımı unuttuk gitti 
Bir örnek vereyim. Hükümetimiz IMF ve AB çevrelerinden gelen baskı sonucu uzun süredir, "tarıma desteği" kesti. Hedef, bütçeden tarıma hiçbir şekilde pay ayrılmaması. 2005 yılının 11 ayında bütçeden 126 milyar YTL harcama yapıldı, faizciye 41 milyar YTL para ödendi. Buna karşılık tüm tarım desteği doğrudan tarım desteği, mazot desteği, hayvancılık desteği ve diğerleri topu topu 3,3 milyar YTL. Sonra da bizim hayvancımızın, bizim çiftçimizin AB hayvancısıyla, çiftçisiyle aynı pazarda rekabet etmesi bekleniyor. 
Bizden tarımın desteklenmemesini isteyen AB'nin devlet ve hükümet başkanları dün Brüksel'de toplandı. Tarım sübvansiyonlarının dağılımını konuştu. 2005 yılında 100 milyar euro olan AB bütçesinden tarım sübvansiyonlarına ayrılan pay 44 milyar euro idi. 
Onlardan bir gün önce 2006 yılı bütçesini, görüşmek için TBMM'de yapılan toplantıda bizim politikacılarımız birbirleriyle kavga etmekten, "Tarım desteği ne imiş, halkın sorunu ne imiş, halk ne gibi hizmetler bekliyor" gibi konulara girmeyi unuttu. 



</TEXT>
</DOC>
