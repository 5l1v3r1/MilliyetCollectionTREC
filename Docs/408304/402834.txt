<DOC>
<DOCNO> 402834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sontur20.html </URL>
<DATE> 2005/12/12/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Evlendirilmeyince düğün konvoyunu taradı 
</HEADLINE>
<TEXT>

     Diyarbakır’da bir kişi, amcasının kendisini evlendirmemesine sinirlenerek düğün konvoyuna uzun namlulu silahla ateş açtı. Olayda 4’ü çocuk 6 kişi yaralandı. 
     Edinilen bilgiye göre, Hasan Sakallı 39 , İstanbul’da uzun süre yaşadıktan sonra Diyarbakır merkeze bağlı Sakallı Köyü’nde yaşayan amcasının yanına geldi. 
     Hasan Sakallı, adaşı olan amcası Hasan Sakallı’da kendisini evlendirmesini istedi. Ancak amca Sakallı, yeğenini köyde yaşaması koşuluyla evlendireceğini söyledi. Evlenip İstanbul’a yerleşmek istediğini belirten Sakallı, bu isteğini amcasının kabul etmemesi üzerine sinirlendi. 
     Bunalıma giren yeğen Sakallı, köyde yapılan M.D. ile E.D’nin düğün konvoyuna uzun namlulu silahla rastgele ateş açtı. Olayda 4’ü çocuk 6 kişi yaralandı. 
     Çeşitli yerlerinden yaralanan çocuklar İrfan Karakuş, Musa Sakallı, Zümrette Sakallı ve Yunus Dağ, Dicle Üniversitesi Tıp Fakültesi Çocuk Acil Kliniği’nde, Ramazan Dağ ve Resul Sakallı da Acil Genel Cerrahi Kliniği’nde tedavi altına alındı. 
     Hasan Sakallı’nın jandarma ekiplerince gözaltına alındığı, olayla ilgili soruşturmanın sürdürüldüğü bildirildi. 
     Amca Hasan Sakallı, AA muhabirine yaptığı açıklamada, yeğeninin yaklaşık 17 yıldır İstanbul’da yaşadığını ve bir ay önce köye geri döndüğünü belirterek, şunları söyledi 
     "Başka köyde oturan ve babası öldüğü için başkasıyla evlenen annesiyle tartışan yeğenim, benden yardım istedi. Artık evlenmeyi ve kendisine maddi yardımda bulunmamı isteyen yeğenim, evlendikten sonra yeniden İstanbul’a döneceğini söyledi. Köyde oturmayı kabul etmedi ve beni tehdit etti. Bunalıma girdi. Daha sonra da bu olayı yaptı. Neye uğradığımızı şaşırdık. Çok üzgünüm. Ne diyeceğimi bilemiyorum." 
     
</TEXT>
</DOC>
