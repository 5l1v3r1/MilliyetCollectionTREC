<DOC>
<DOCNO> 408244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/son/sonsiy13.html </URL>
<DATE> 2005/12/31/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Mumcu Alt-üst kimlik tartışmaları nedeniyle ilerleyemiyoruz 
</HEADLINE>
<TEXT>

     Anavatan Partisi ANAP Genel Başkanı Erkan Mumcu, Türkiye'nin ''alt üst kimlik tartışmaları içinde bir adım dahi ilerlemediğini'' söyledi. 
     Mumcu, Artvin'in Hopa İlçesi'nde sivil toplum örgütleri ve mahalle muhtarlarıyla bir araya gelerek, il ekonomisi ve sorunları hakkında bilgi aldı ve görüş alışverişinde bulundu. 
     Daha sonra Borçka İlçesi'nde bir düğün salonunda partililere hitap eden Mumcu, Türkiye'nin bugünlerde birçok sorun yaşadığını ifade ederek, şunları söyledi 
     ''Ne oldu da Türkiye kendi içinde sorunlarını halledemeyen bir ülke haline geldi. Bugün artık kimse çocukları için hayal kurmuyor. İsanların tek derdi, çocuklarının geçinebilecekleri bir iş bulmaları. Alt üst kimlik tartışmaları içinde bir adım yol dahi ilerleyemiyoruz. Dünyada her ülke koşar adımlarla ilerlerken, biz dünya liginde her gün bir sıra aşağıya düşüyoruz. 
     AK Parti iktidarı süresince Türkiye'nin 80 yıllık borcunun yarısı kadar daha borcu arttı. Bu borç, devletin değil, vatandaşların borcudur. Türkiye'nin borcu öyle arttı ki, bu borcu 4 nesil ancak ödeyebilecek hale geldi. Millet kredi kartlarına 55 katrilyon lira borçlandı. 2000 krizinde bile devletin ve bankaların açığı bu kadar değildi. Her geçen gün esnaf kepenk kapatıyor. Türkiye fakirleşiyor. Ancak ülkedeki yanlış ekonomi politikaları buna rağmen devam ediyor.'' Türkiye'yi yeni düzenle tanıştırmak için, dürüst, şeffaf, hesap verebilir bir iktidar için, göreve talip olduklarını kaydeden Mumcu, şöyle devam etti 
     ''AK Parti iktidarı icraatlarını bir önceki koalisyon hükümetiyle kıyaslamaktadır. Niye ANAP'ın tek başına iktidar olduğu zamanla mukayese etmiyor. Bu millet demokrasi tarihinde kimseye vermediği gücü bu iktidara verdi. Ama, bu iktidar emanetin kıymetini bilemedi. Onların bildiği, varsa yoksa gezip pazarlamak. Millet bunlara mahkum değil. Yeniden çağ atlayan bir Türkiye oluşturmak için ANAVATAN'a destek vermenizi istiyorum.'' Mumcu, daha sonra Artvin'de Vizyon Sinema Salonu'nda düzenlenen bir programa katıldı. Mumcu, burada yaptığı konuşmada ise şunları belirtti 
     ''Kötü ve karanlık günler geçiriyoruz. Televizyonda, gazetelerde işlerin yolunda gittiği söyleniyor. Ama biz ülkeyi dolaştığımızda işlerin yolunda gittiğini göremiyoruz. Vatandaşın alım gücü enflasyon ile birlikte hızla aşağıya düşmekte ve vatandaş yoksullaşmaktadır. Türkiye insanı belki de yeryüzünün en çalışkan insanıdır. Böyle bir ülkede üretimin yüzde 97'sini gerçekleştiren insanımız. Gelirin yüzde 40'ını adaletsiz bir şekilde pay etmeye mecbur ediliyor.' 
     
</TEXT>
</DOC>
