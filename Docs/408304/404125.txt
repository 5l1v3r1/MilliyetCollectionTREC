<DOC>
<DOCNO> 404125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sontur36.html </URL>
<DATE> 2005/12/16/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
İkinci dördüzlerden biri hayatını kaybetti 
</HEADLINE>
<TEXT>

     Konya’da ilk dördüzlerini 3 günlükken kaybeden Şerife Çetin’in, 5 yıl sonra dünyaya getirdiği ikinci dördüzlerinden biri de 7 günlükken öldü. 
     Şerife Çetin doğum yaptığı Faruk Sükan Kadın ve Çocuk Hastalıkları Hastanesi’nde, AA muhabirine yaptığı açıklamada, 7 gün önce prematüre dünyaya getirdiği dördüzlerden 700 gram ağırlığındaki kız bebeğinin öldüğünü söyledi. 
     Bebeklerini kucağına alabilmenin hayalini kurduğu sırada, üzüntülü haberle mutluluğuna gölge düştüğünü belirten Çetin "Bundan 5 yıl önce dünyaya getirdiğim ilk dördüzlerimi 3 günlükken kaybetmiştim. İkinci dördüzlerim 7 günlük olmuştu. 2 kız, 2 erkek bebekten kız olanlardan birinin solunum yetmezliği nedeniyle öldüğünü öğrendim. Kalan üç bebeğimin yaşaması için dua ediyorum" dedi. 
     Dördüzlere hamileyken doktorların, diğerlerinin yaşaması için bebeklerinden birinin kalbinin durdurulması için kendisine yaptığı öneriyi ret ettiğini anımsatan Çetin, "Aynı teklifi hem ilk, hem de ikinci dördüzlerimde kabul etmemiştim. Hamileyken feda edemediğim bebeklerimi doğumdan sonra tek tek kaybetme korkusu içindeyim" dedi. 
     
</TEXT>
</DOC>
