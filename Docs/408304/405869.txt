<DOC>
<DOCNO> 405869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/spor/aspo.html </URL>
<DATE> 2005/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum kapıyı kapadı 
</HEADLINE>
<TEXT>


Schalke 04'ün menajeri Rudi Assauer'in, Alman hocayı takımın başına getirmek istedikleri yönündeki açıklamalarına Daum, "Ben de Ronaldinho'yu istiyorum ama oluyor mu Fenerbahçe'de daha yapacak çok işim var" karşılığını verdi 

YUSUF KOBAL 


Almanya Birinci Lig takımlarından Schalke 04'ün menajeri Rudi Assauer, Fenerbahçe Teknik Direktörü Christoph Daum'u takımının başına getirmek istediği bildirildi. 
Ülkenin en çok okunan spor dergilerinden olan Sport Bild'e bir açıklama yapan Assauer, teknik direktör adayları listesinde Christoph Daum ve Huub Stevens'in ilk sıraları paylaştıklarını belirtti. Menajer Assauer, Daum ile şahsi herhangi bir problemi olmadığını ifade ederek, "Teknik direktörün isminden ziyade önemli olan Schalke 04'ün sportif hedeflerine ulaşabilmesidir" dedi. 
Assauer'in bu sözlerine Fenerbahçe Teknik Direktörü Christoph Daum cevap vermekte gecikmedi. Alman hoca, Şampiyonlar Ligi'nde iki kez karşılaştığı ve sadece bir puan alabildiği Schalke'nin kendisini istemiş olmasının bir önemi olmadığını vurguladı, "Fenerbahçe ile sözleşmem var. Ayrıca burada yapacağım daha çok iş var. Ben de Ronaldinho'yu istiyorum, ama oluyor mu Demek ki istemek her zaman yetmiyor" ifadelerini kullandı. 
Daum'un, herhangi bir spekülasyona yol açmamak için tatile giderken Almanya'ya uğramadığı da bildirildi. 
Milli futbolcu Hamit Altıntop'un da forma giydiği Schalke 04, eski teknik direktörleri Ralf Rangnick ile 11 Aralık'ta yollarını ayırmıştı. 

Refahbahçe 

Sarı - lacivertli futbolcular, ligin ilk yarısının bitimiyle birlikte tüm alacaklarını tahsil ederek tatile çıktı. Fenerbahçeli oyuncular, transfer taksitlerinin yanı sıra primlerini de gününden önce ceplerine koydular. Başkan Aziz Yıldırım'ın futbolcuların alacaklarına öncelik tanıması ve bunu bir gelenek haline getirmesi ile hiç sorun yaşamayan Fenerbahçe'ye sponsorlardan da prim yağdı. Yeni yıl nedeniyle Başkan Yıldırım oyunculara özel hediye paketleri de hazırlattı. Tüm futbolcu ve ailelerine, kulüp çalışanlarına armağanlar verip, onları tatile öyle uğurlayan Başkan Yıldırım'ın yanı sıra, sponsor firmalar da özel armağanlarla Samandıra'yı hediye cennetine çevirdi. 


</TEXT>
</DOC>
