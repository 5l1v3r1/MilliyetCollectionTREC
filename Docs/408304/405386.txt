<DOC>
<DOCNO> 405386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sonsiy04.html </URL>
<DATE> 2005/12/21/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
DYP Erdoğan'ın sözleri 'Bip'lensin 
</HEADLINE>
<TEXT>

     DYP’den, en son İzmir’e ilişkin sözleri tartışma yaratan Başbakan Recep Tayyip Erdoğan’a yönelik ilginç bir öneri geldi. 
     DYP Genel Başkan Yardımcısı Mahmut Nedim Bilgiç, AKP iktidarının ayakları altından seçmen ve taban desteğinin hızla kaydığını savundu. 
     Bilgiç, ANKA’ya yaptığı değerlendirmede iktidarın üç yıl içerisinde Cumhuriyet tarihinde iş başına gelen bütün iktidarlardan daha hızlı yıprandığını ileri sürdü. 
     
     AKP BUZULDAN HIZLI ERİYOR 
     "Yemek servisine dönüşen anketlere rağmen AKP, kutuplardaki buzullar gibi hızla erimektedir" diyen Bilgiç, "Bu durum gezip tozmadan başını kaşıyacak vakit bulamayan Sayın Başbakanı fevrileştirmektedir" dedi. 
     Başbakan Recep Tayyip Erdoğan’ın bu nedenle gerek muhalefete gerekse toplum kesimlerinin haklı talepleri karşısında "nezaket sınırlarını zorlayan" bir konuşma üslubu izlediğini savunan Bilgiç, halkın bu üsluptan rahatsız olduğunu vurguladı. 
     Bilgiç, Başbakan’ın yer yer argoya kaçan sözlerinin toplumun geleceği olan genç ve çocuklar için hiç iyi örnek olmadığını söylerken, şöyle devam etti 
     "Sayın Erdoğan’ı sözlerini bir başbakan olduğunun bilincinde tartarak zikretmeye davet ediyoruz. Öte yandan medya kuruluşlarına da sayın Erdoğan’ın bundan sonra ağzından kaçabilecek benzer yöndeki ifadelerini yayınlarında ’bip’lemeyi öneriyorum." 
     
</TEXT>
</DOC>
