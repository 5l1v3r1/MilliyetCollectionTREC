<DOC>
<DOCNO> 404614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/spor/ygokce.html </URL>
<DATE> 2005/12/19/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Gineli farkı 
</HEADLINE>
<TEXT>



Beşiktaş'taki Tigana baharı önce yağmur sonra da kar yağışıyla şoka dönüştü. Trabzonspor karşısında ilk yarıda Sergen'in gerçekten usta işi paslarıyla gol pozisyonuna giren, ama bunlardan yararlanamayan Beşiktaş, Trabzonspor karşısında baskılı oynamasına rağmen etkili olamadı. Aradıkları skoru bir türlü bulamadılar. Beşiktaş'ta santrfor sorunu, Ailton ile sınırlı değil. Youla dün maç boyunca eline geçirdiği en az dört gollük fırsatı inanılmaz acemilikler ve aceleciliklerle adeta harcadı. Genç İbrahim Akın ise ne yardımlaşmayı biliyor, ne de şut zamanını... Zaman zaman artistliğe özenip sıfırdan rövaşata yapmaya kalkıyor. Kulübede Tigana çıldıradursun, Beşiktaş'ın orta alanı da çöküntü halindeydi dün. Ne Kleberson, ne Koray, ne de İbrahim Üzülmez... Savunmaya yardım edemediler. Hücum organizasyonunda da kısır kaldılar. Kleberson'un direğe vuran bir şutundan başka hiçbir katkısı yok. Bu açıdan bakacak olursak Beşiktaş, tatile tam da zamanında giriyor. Ev ödevleri çok ağır. Çünkü sıfırdan takım olmaya, fizik, teknik ve taktik derslerini yeniden çalışmaya mecburlar. 

Hayal kırıklığı 
Beşiktaş'ın yediği golde dağılmış Adem Dursun'un büyük katkısı var. Yattara maç boyunca öylesine zorladı ki, çalım yedikçe dağıldı. Kararsız, ürkek ve korkak bir oyun sergiledi. Golde de Yattara'nın vuruşuna engel olayım derken Cordoba'yı avladı. 
İkinci yarıda Tümer Metin de Beşiktaş'ın derdine çare olamadı. Bütün bu eksik, noksan organizasyonu bozuk futbol kargaşasından Beşiktaş adına sadece hayal kırıklığı çıktı. 
Trabzonspor maçı kazanmasına rağmen iyi gününde değildi. Ne Fatih, ne Szymkowiak ne de ötekiler. Beşiktaş'ın oyununa aynı kalitesizlikle eşlik ettiler. Ama Fatih'in pasıyla buluşan Yattara, sahadaki en becerikli adam olarak skor tabelasını değiştirecek cinliği yaptı. 
Bu maçın skoru için "Gineli farkı" diyebiliriz. Bir yanda Youla, öte yanda Yattara... Kararı siz verin 



</TEXT>
</DOC>
