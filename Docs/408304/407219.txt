<DOC>
<DOCNO> 407219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/spor/spo09.html </URL>
<DATE> 2005/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlar da piste çıktı 
</HEADLINE>
<TEXT>


İçişleri Bakanı Abdülkadir Aksu ile Bayındırlık Bakanı Faruk Özak'ın, Özerk Kayak ve Kızak Federasyonu'nun genel kurulu öncesi kulis çalışması yapması yarışı renklendirdi 

NECMİ KEPÇETUTAN 


Özerk Kayak ve Kızak Federasyonu'nun ilk genel kuruluna az bir süre kala adaylar kulis çalışmalarını yoğunlaştırırken, bakanların da seçim çalışmalarına karışması yarışı daha da ilgi çekici duruma getirdi. 
Mevcut başkan Erdoğan Üstünsoylu'nun yanı sıra Yavuz Tanyeri, Fuat Kulaçoğlu, Özer Ayık ve İmdat Yarım'ın girmesinin beklendiği 5 Ocak'taki seçim öncesi İçişleri Bakan Abdülkadir Aksu ile Bayındırlık Bakanı Faruk Özak'ın da kulis çalışması yaptığı öğrenildi. Aksu'nun Özer Ayık'ı, Özak'ın ise Trabzon kökenli Fuat Kulaçoğlu'nu destekledikleri kaydedildi. 
Seçimde önemli sayılacak oranda oy sahibi olan GSGM'nin geçen yılki kongrede olduğu gibi yine aktif rol oynaması bekleniyor. Statüye göre Genel Müdür, yardımcıları, on il müdürü, gençlik ve spor il müdürlüğü kulüpleriyle birlikte 40 civarında oyu kontrol edebilecek durumda olan genel müdürlüğün de Fuat Kulaçoğlu'nun yanında yer aldığı bildirildi. 


</TEXT>
</DOC>
