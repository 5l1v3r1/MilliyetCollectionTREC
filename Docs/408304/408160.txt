<DOC>
<DOCNO> 408160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/spor/spo04.html </URL>
<DATE> 2005/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Hatırlı aracı 
</HEADLINE>
<TEXT>


Trabzonspor Yönetimi, Haluk Ulusoy'un ricasını kırmadı, Mehmet Yılmaz ile İbrahim Ege'yi Denizlispor'a kiralık göndermeyi kabul etti 

FERAH IŞIK DHA 


Mehmet Yılmaz'ı bırakmaya yanaşmayan Trabzonspor, Futbol Federasyonu eski Başkanı Haluk Ulusoy'un ricasını kıramadı ve golcüsünü Denizlispor'a kiralamaya razı oldu. 
Kiralama ücreti vermeyecek olan yeşil - siyahlıların, buna karşılık Trabzonspor'un yarı sezon için vereceği rakamın bir miktar fazlası karşılığında 2 futbolcuyla anlaşma aşamasına geldiği öğrenildi. İki kulübün yöneticileri arasında yapılan protokolda, Denizlispor'un sezon sonunda iki futbolcuyu bonservis bedellerini ödeyerek alabileceği de yer aldı. Bordo - mavili oyuncuların, imza atmalarının ardından pazartesi günü Manavgat'ta başlayacak Denizlispor'un katılacakları ifade edildi. 

Fabiano Eller Internacional'de 

Trabzonspor nihayet Fabiano Eller'i elden çıkardı, yabancı kontenjanını boşalttı. Bordo - mavililerin Genel Müdürü Burak Gürdal, Eller'in bir yıllık kiralanması konusunda Brezilya'nın Internacional Kulübü ile prensipte anlaştıklarını söyledi. Yabancı kontenjanı dolu olan Karadeniz ekibi böylece, ara transferde bir yabancı futbolcu alabilme şansına kavuştu. Trabzonspor şimdi de Jun'u elden çıkarmanın yollarını arıyor. Çek futbolcuya talip olan kulüplerin, çok düşük ücretler önermesi, bordo - mavilileri sıkıntıya sokuyor. 

Kürşat'a engel 

Kürşat'ın Ankaraspor'a transferine engel çıktı. Sezon başında Beşiktaş'tan Trabzonspor'a geçen futbolcu, bu yıl iki ekibin de formasını giydiği için yönetmelik gereği, üçüncü bir takıma gitmesinde problem oluştu. Ancak geçen yıl yürürlüğe giren bu kural için Futbol Federasyonu'ndan özel izin alınabileceği ifade edildi. 



</TEXT>
</DOC>
