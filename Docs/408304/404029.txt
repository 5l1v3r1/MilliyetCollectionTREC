<DOC>
<DOCNO> 404029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sonsiy05.html </URL>
<DATE> 2005/12/16/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Lagendijk Pamuk'un ceza alması Türkiye için kötü sonuçlar doğuracak 
</HEADLINE>
<TEXT>

     
     Levent KADAGAN İSTANBUL, DHA 
     
AVRUPA Birliği AB - Türkiye Karma Parlamento Komisyonu Eşbaşkanı Joost Lagendijk, Orhan Pamuk davasının Türkiye'de ifade özgürlüğünün korunup korunmadığının anlaşılması için bir sınav olacağını söyledi. 
     Orhan Pamuk'un ceza almasının Türkiye için kötü sonuçlar doğuracağını belirten Lagendijk, Avrupa medyasının da davayı yakından takip ettiğini belirtti. Orhan Pamuk ile ilgili davayı izlemek üzere bugün AP heyetiyle İstanbul'a gelen Lagendijk, DHA'nın sorularını yanıtladı. Lagendijk, Dava Türkiye'nin AB ile üyelik müzakerelerine gölge düşürür mü '' sorusuna, Davanın sonucuna bağlı. Eğer yargıç savcıyı haksız bularak, Pamuk ve diğerlerinin istedikleri şekilde konuşabileceklerine karar verirse, Türkiye için iyi olacak. Eğer yargıç savcıyı haklı bularak Pamuk'un böyle şeyler söyleyemeyeceğini belirtirse, o zaman Türkiye için kötü olacak.'' dedi. 
     
     BU DAVA TÜRKİYE'DE İFADE ÖZGÜRLÜĞÜ İÇİN BİR SINAV 
     Şu anda herkesin davadan çıkacak sonucu beklediğini vurgulayan Lagendijk, Avrupa medyasının da davaya büyük ilgi gösterdiğini vurguladı. Lagendijk, AB Komisyonu'nun Genişlemeden Sorumlu üyesi Olli Rehn'in, Bu dava Türkiye için sınav'' şeklinde sözleri hakkında ise, Bu davanın sadece Pamuk'u değil, birçoğunu ilgilendiren bir dava olduğunu düşünüyorum. Avrupalıların da öğrenmek istedikleri, Türkiye'de insanların özgürce konuşup konuşamadıkları. Bu nedenle, bu dava Türkiye'de kanunların ifade özgürlüğünü koruduğunu mu yoksa kısıtladığını mı göstermesi açısından bir sınav. İçtenlikle umuyorum ki şimdi ve gelecekte Türkiye’de herkes özgürce konuşabilecek ve bu Türkiye için çok iyi olacak.'' dedi. 
     
     HERKES ÖZGÜRCE KONUŞABİLMELİ 
     Başbakan Recep Tayyip Erdoğan'ın Ben mahkum olduğumda aynı hassasiyeti göstermediler'' şeklindeki açıklamaları hakkında ise Lagendijk, Öncelikle bu tamamen doğru değil. Tabii ki Avrupalı politikacılar olarak daha fazlasını yapmalıyız. Ama bu, bu dava için tartışma konusu olmamalı. Erdoğan da, Pamuk da, diğer gazeteciler ve yazarlar da özgürce konuşabilmeli. Günümüzde de ve geçmişte aslolan da budur.'' diye konuştu. 
     
</TEXT>
</DOC>
