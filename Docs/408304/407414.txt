<DOC>
<DOCNO> 407414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sontur21.html </URL>
<DATE> 2005/12/28/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
"Her yıl 3.5 milyon cep telefonu yurtdışına bakıma gidiyor" 
</HEADLINE>
<TEXT>

     
     Suat Karabıyık 
     
Türkiye’nin özellikle yüksek fiyattan satılan cep telefonlarının tamiri için yurtdışına ödediği para, büyük boyutlara ulaştı. Telekomünikasyon Kurumu Başkanı Tayfun Acarer, "Türkiye’den her yıl yaklaşık 3,5 milyon cep telefonu yurtdışına bakıma gidiyor. Bunun bedeli çok ciddi bir rakam eder" dedi. 
     Acarer, AA muhabirine yaptığı açıklamada, cep telefonlarının kayıt altına alınmasını öngören 92 sayılı kanunun yürürlüğe girmesi ve kayıt işlemlerinin tamamlanmasının ardından, ikinci el cep telefonu satışlarının ciddi ölçüde düştüğünü belirtti. 
     İkinci el telefonlar konusuna çok önem verdiklerini ve bu alanı disiplin altına almak istediklerini vurgulayan Acarer, konuya ilişkin çalışmaların sürdüğünü bildirdi. Bunun için Türkiye’deki nitelikli personele sahip kuruluşların artırılması gerektiğini vurgulayan Acarer, Türkiye’nin GSM teknolojisi için 11 yılda 30 milyar dolara yakın para ödediğini dile getirdi. Cep telefonlarının bakımı ve tamiri için de Türkiye’nin çok para ödediğini ve ödemeye devam ettiğini kaydeden Acarer, şunları söyledi 
     "Türkiye’ye 11 yılda 80 milyon telefon girmiş. Bu telefonlar arızalandığında telefon eski ve ucuzsa atılıyor ama değerliyse servise götürülüyor. Servisteki onarımda mekanik arızalar kolay çözülüyor ama donanım arızaları giderilemiyor ve bu makina yurtdışına gönderiliyor. 
     Yurtdışına gönderilen makinaların çok büyük kısmı, değerli makinalardır. 100 milyonluk değil, milyarlık makinalar gidiyor. 
     Türkiye’den her yıl yaklaşık 3,5 milyon cep telefonu yurtdışına bakıma gidiyor. Bunun bedeli çok ciddi bir rakam eder." 
     
     "CEP TELEFONU KULLANIM SÜRESİ UZAR" 
     Bakım ve tamir konusunda Türkiye’nin genç nüfusundan dolayı büyük bir potansiyele sahip olduğuna işaret eden Acarer, bakım merkezlerinin oluşturulması halinde çevre ülkelerden bile cep telefonlarının buraya gönderilerek tamirinin yapılabileceğini kaydetti. Acarer, şunları söyledi 
     "Eğer Türkiye’de bu iş oturursa cep telefonu kullanım süresi de artar, belki bir cep telefonunu kullanım süresi 3 yıla çıkar. 
     Türkiye’de 2 senede telefonlar değiştiriliyor. Bununla ilgili altyapı ve yönetmeliklerin çok güzel konulması lazım. Tamirden, tersine döndürülecek bir girdi sağlayabiliriz. Türkiye, GSM’de bir sistem ve altyapıyı üretemiyor, makina da üretemiyor. Buradan kaybettiğimizi hiç olmazsa bakımdan telafi edelim. Türkiye bu konuya girerse GSM’de en azından kaybettiğinin büyük bir kısmını telafi edebilir, istihdama da çok olumlu katkı yapabilir." 
     
</TEXT>
</DOC>
