<DOC>
<DOCNO> 405721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sonsiy11.html </URL>
<DATE> 2005/12/22/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Bütçe arasına vetolu yasalar girdi 
</HEADLINE>
<TEXT>

     AKP'nin önerisiyle TBMM Genel Kurulu'nun görüşme takvimi değiştirildi. Bugün Genel Kurul'da Kültür ve Turizm Bakanlığı ile Çalışma ve Sosyal Güvenlik Bakanlığı 2006 bütçelerinin ardından Cumhurbaşkanı Sezer'in veto ettiği Hakimler ve Savcılar Yasa değişikliği ile Kamu Mali Yönetimi Kontrol Yasası görüşülecek. Çalışmalar bitene kadar görüşme uzatılacak. 
     CHP'nin katılmaması üzerine Danışma Kurulu toplanamayınca AKP konuyla ilgili talebini grup önerisi olarak Genel Kurul'a getirdi. 
     
     CHP'Lİ KOÇ "BU PADİŞAHLIKTA, DİKTATÖRLÜKTE BİLE OLMAMIŞ" 
     Önerinin aleyhinde konuşan CHP Grup Başkanvekili Haluk Koç, bütçe görüşmelerinde hen gün sadece bir bakanlığın görüşülmesini önerirken, böylece konuların tamamının masaya yatırılacağın söyledi. Koç, "Biz yasak savıyoruz diyorsunuz. Zaten hazırlanmış bir soru kolaylığına sığınan bakanları görüyorum. Bu dönem, padişahlıkta bile olmamış, bu dönem diktatörlüklerde bile olmamış arkadaşlar. İstediğiniz bu mu 'hiç bize yanlışlığımız söylenmesin' böyle bir şey olur mu Demokrasi sayısal olarak çoğunluğu elinde bulunduranların toplumsal çoğulculuğu unutarak her dediklerinin teyit edileceği bir sistem değildir. Yanlışınız burada, bu Başbakan da da var. Demokrasi katılımcılıktır, toplumsal çoğulculuğu kabul etmektir. Yapmayın, benim bu üsluptaki konuşmamı bile kabul edemiyorsunuz. Bakkal dükkanının bile idaresi vardır yapmayın bu yanlıştır" dedi. 
     AKP Grup Başkanvekili Eyüp Fatsa ise katılmadıkları görüşlere de saygı duyduklarını belirtirken, prensip olarak bütçe görüşmelerinin arasında yasa tasarı ve tekliflerinin görüşülmesinin çok yaygın olmadığını kabul etti. Fatsa, "Doğrusunu isbterseniz böyle bir teklifle Genel Kurul'un önüne gelmek istemezdim ama önümüzde uzun bir tatil ve bayram dönemi var" dedi. Cumhurbaşkanı Ahmet Necdet Sezer'in istediği değişikliklerin yasalarda yapıldığını belirten Fatsa, "Demokrasi tahammüldür, farklı da olsa hoşumuza gitmese de tahammül etmek aynı zamanda insani bir erdemdir" dedi. 
     Oylama sonrasında öneri kabul edildi. Dolayısıyla bugün 17.00 sıralarında iki yasanın görüşülmesine geçilmesi bekleniyor. 
     
</TEXT>
</DOC>
