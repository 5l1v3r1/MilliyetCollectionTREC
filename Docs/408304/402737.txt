<DOC>
<DOCNO> 402737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/soneko38.html </URL>
<DATE> 2005/12/12/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Hazar Santrali'nde üretime ara verildi... 
</HEADLINE>
<TEXT>

     Elazığ'ın Sivrice İlçesi yakınlarında bulunan Hazar Gölü Hidroelektrik Santrali'nde, enerji üretimine ara verildi. 
     Bilgin Elektrik Üretim İletim Dağıtım ve Ticaret A.Ş'den yapılan yazılı açıklamada, santralin bu yılki asgari 60 milyon kilovat saat olan üretim seviyesine ulaştığı için üretimine ara verildiği bildirildi. 
     Açıklamada, Enerji ve Tabii Kaynakları Bakanlığı ile şirket arasında 8 Ağustos 1996 yılında imzalanan imtiyaz sözleşmesiyle Hazar I-II Hidroelektrik Santrali'nin işletme hakkını 26 yıl süreyle devralındığı hatırlattı. 
     Sözleşmeyle santralden yıllık en az 60 milyon kilovat saat elektrik üretimi yapılması gerektiği kaydedilen açıklamada, bu rakamın altındaki üretim için cezai işlem uygulanacağı, üstünde yapılan üretimin ise serbest bırakılarak, yağışlı yıllarda teşvik edildiğini belirtti. 
     Santralin kurulduğu 1957 yılında gölün minimum su kodunun, bin 222 metre olarak belirlendiği, Türkiye Elektrik Kurumu tarafından 1996 yılına kadar işletilmesi sırasında ise kodun birkaç kez en fazla bin 236 metreye kadar düştüğü ve bu dönemde bu seviyenin esas alındığının ifade edildiği açıklamada, şöyle denildi 
     ''Sözleşmemiz gereği firmamız, göl kodu 1234,50 metrenin altına inmemek kaydıyla üst sınırlaması olmadan üretim yapma hakkına sahiptir. Yaptığımız sözleşme gereği bu yılki asgari 60 milyon kilovat saat olan üretim seviyesine ulaşılmıştır. Asgari enerji üretimimizi yaptıktan sonra iklimin bölgede kurak geçmesi nedeniyle göl kodunun daha fazla düşmemesi için, kendi serbest irademizle yıl sonuna kadar üretime ara vererek santraldeki bakım ve onarım işlerinin yapılmasına başlanmıştır. Gerek bu yıl, gerekse son üç yıldır üretimimizi asgari taahhüdümüz civarında yaparak, göl kodunun fazla düşmemesi hususunda çevrenin istekleri de kısmen karşılanmaya çalışılmıştır.'' 
     
</TEXT>
</DOC>
