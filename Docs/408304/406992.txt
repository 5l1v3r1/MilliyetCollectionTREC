<DOC>
<DOCNO> 406992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/soneko21.html </URL>
<DATE> 2005/12/27/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Kobayashi Toyota Türkiye, tüm hedeflerini gerçekleştirdi 
</HEADLINE>
<TEXT>

     Toyota Türkiye Üst Yöneticisi CEO Kazuhiro Kobayashi, Toyota Türkiye'nin 2005 yılında tam kapasite ile çalışarak tüm hedeflerini gerçekleştirdiğini bildirdi. 
     Kobayashi, bu yıl yaklaşık 150 bin adet araç ürettiklerini belirterek, üretilen modellerden 90 binini Corolla Verso'nun, 60 binini de Corolla Sedan ve Station Wagon'un oluşturduğunu söyledi. Kobayashi, şunları kaydetti 
     ''Üretilen araçların yüzde 90'ını ihraç ettik. 2005 yılında hedeflenen ihracat tutarı 2 milyar doların üzerindedir. Genel görüşümüz ise 2004 yılına istinaden pazarın 2005 yılında yüzde 15 daralacağı yönünde idi. Toyota Türkiye 2005 yılında tam kapasite ile çalışarak tüm hedeflerini gerçekleştirdi.'' 
     
     YERLİ TEDARİKÇİLER... 
     Kobayasi, üretilen bir otomobili oluşturan parçaların yüzde 95'inin Türkiye ve Avrupa'dan, yüzde 5'inin ise Japonya'dan sağlandığını belirterek, bu oranların model bazında değişiklik gösterebildiğini anlattı. 
     Toyota Türkiye'nin 2005 yılında toplam parça tutarının yaklaşık 600 milyon avro olduğunu belirten Kobayasi, bunun yüzde 60'ının Türkiye'den temin edildiğini söyledi. 
     Kobayashi, ''Toyota Türkiye olarak yerli tedarikçiler ile her zaman iyi ilişkiler içerisinde bulunmaktayız. Bugün itibarı ile yaklaşık 100 yerli tedarikçiden parça temin etmekteyiz. Hedefimiz ise bu sayıyı gelecek yıllarda arttırmaktır. Toyota dünyada çok çeşitli modellerde araç üretmektedir. Ancak, Toyota için kalite önceliklidir'' dedi. 
     Toyota Türkiye'nin araç üretiminden, satıştan ise Toyotasa'nın sorumlu olduğunu anımsatan Kobayashi, Türkiye pazarına yönelik gerçekleştirilen aktivitelerin de Toyotasa'ya ait olduğunu kaydetti. 
     2005 yılında Toyota Türkiye olarak planlanan sayıda aracı üreterek Toyotasa'ya teslim ettiklerini ifade eden Kobayashi, Türkiye pazarındaki satışa yönelik kampanyaların Toyota Türkiye'ye direkt bir etkisinin olmadığını söyledi. Türkiye'deki kampanyalardan Toyotasa'nın sorumlu olduğunu belirten Kobayashi, ''Otomotiv sektöründe sürekli yatırım kaçınılmazdır. Toyota Türkiye de kaliteyi ve verimliliği arttırıcı yatırımlarına devam etmektedir'' diye konuştu. 
     
</TEXT>
</DOC>
