<DOC>
<DOCNO> 408118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/guncel/axgun02.html </URL>
<DATE> 2005/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeğenimi ve eşimi özledim 
</HEADLINE>
<TEXT>


Rektör Aşkın, 'Doktorlarım izin verdiğinde çalışmalarıma bıraktığım yerden devam edeceğim. Suç olabilecek bir şey yapmadım' dedi 

GÖKÇER TAHİNCİOĞLU Van 

76 günlük tutukluluk süresinin ardından önceki gün yapılan duruşmada özgürlüğüne kavuşan Van Yüzüncü Yıl Üniversitesi Rektörü Prof. Dr. Yücel Aşkın, duygularını Milliyet'e anlattı. Aşkın, "En çok eşimi ve küçük yeğenim Zeynep'i özledim. Kaldığım yerden devam edeceğim" dedi. 
Aşkın, 13 Kasım'dan bu yana rahatsızlığı nedeniyle jandarma gözetiminde tutulduğu Araştırma Hastanesi'ndeki odasının demir parmaklıklı penceresinden dün sabah gazetecilere el salladı. Jandarmanın çekildiği odada kendisini iyi hissettiğini söyleyen Aşkın, sabah giydiği kırmızı gömleği, öğlen beyaz gömlekle değiştirdi. Eşi Oya Aşkın'la birlikte yeniden pencereye çıkan Aşkın, davet ettiği gazetecilere, "Moral olsun diye 1.5 aydan sonra düzgün bir kılıkla karşınıza çıkmak istedim" dedi. Aşkın şunları söyledi "Çok trajik bir olay yaşadım aynı mek n içinde. Şimdi sağlık durumumun izlenmesi gerek. Suç olabilecek bir şey yapmadığımı düşünüyorum. Özgürlüğümün iadesi en önemli şeydi." 

AB'ye ince eleştiri 
YÖK Başkanı Prof. Dr. Erdoğan Teziç'in arayarak "Geçmiş olsun" dileklerini ilettiğini kaydeden Aşkın, Orhan Pamuk davasına ilgi gösteren AB'nin kendi davasıyla ilgilenmemesini, "Shakespeare'in tiyatrosundan, Descartes'ın, Kant'ın felsefesinden, Van Gogh'un renklerinden, Giuseppe Ungaratti'nin dizelerinden çıkara çıkara Ingrid Bergman'ı, Franz Kafka'nın dünyasını alan bir uygarlık açısından hiç şaşırmadım" sözleriyle eleştirdi. 
Kendisini ihbar edenler dahil kimseye kırgın olmadığını söyleyen Aşkın, "Çetin Altan eski bir yazısında 'birkaç yüz kelimeye sığıyorsa dünyanız, bakmayın Matis'in balıklarına' demişti. Keşke bu kişiler Matis'in balıklarına bakmayı becerebilseydi. Onlar için üzgünüm" dedi. 
Oya Aşkın da, "Eşime adımı kullanarak hakaret dolu elektronik postalar gönderildi. Bu hiçbir şeyin gözüktüğü gibi olmayabileceğini gösteriyor" diye konuştu. 

Kuluçka makinesi bile baskı sayıldı 

Aşkın'ın önceki günkü duruşmasında dinlenen 17 müdahilin, çete iddialarını kanıtlayabilmek için anlattıkları şaşkınlık yarattı. Müdahiller kuluçka makinesinin yerinin değiştirilmesinden, zemin katta lojman tahsis edilmesine kadar birçok şeyi kurulan çetenin baskısı saydı. 17 müdahilin büyük bölümü sicillerinin Aşkın tarafından siyasi görüşleri nedeniyle bozulduğunu, akademik unvan alamadıklarını, görev yerlerinin değiştirildiğini, sınav jürilerine sokulmadıklarını, haksız soruşturmalar geçirdiklerini anlattılar. Müdahiller bu uygulamaları, Aşkın tarafından kurulduğu iddia edilen çetenin eylemleri olarak gösterdiler. Uygulamaların çetenin baskı yöntemleri olduğunu kaydettiler. 

İki gömlek, iki selam 

Sabah giydiği kırmızı gömleği öğlen beyaz gömlekle değiştirerek yeniden pencereye çıkan Aşkın, eşi Oya Aşkın'la birlikte davet ettiği gazetecilere, "Moral olsun diye 1.5 aydan sonra düzgün bir kılıkla karşınıza çıkmak istedim" dedi. 

'Beni çağırdılar ama mağdur değilim ' 

Aşkın'ın kaldığı hastanenin başhekimi Hüseyin Avni Şahin de Aşkın'ın sağlık durumu konusunda yargıyı yanıltmakla suçlandığını kaydederek, "İddianamede de hocanın beni fişlediği belirtiliyor. Mağdur sıfatıyla duruşmaya çağrıldım, ama hiçbir mağduriyetim yok" dedi. 



</TEXT>
</DOC>
