<DOC>
<DOCNO> 403170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sontur25.html </URL>
<DATE> 2005/12/13/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Polisi demir çubukla yaraladılar 
</HEADLINE>
<TEXT>

     Osmaniye’nin Kadirli İlçesi’nde, alkol alarak yol üzerinde ateş yakan iki kişi, kendilerini uyaran polis memurunu demir çubukla darp edince tutuklandı. 
     Emniyet Müdürlüğü yetkililerinden alınan bilgiye göre, sabaha karşı meydana gelen olayda, ihbar üzerine Cemal Paşa Mahallesi Kamil Kara Bulvarı’na giden ekipler, yola konulan tahtaların ateşe verildiğini gördüler. 
     Polisler, tahtaları ataşe verdikleri belirlenen ve alkollü oldukları anlaşılan O.K. ve T.K’yi uyardılar. Alkollü şahıslar, demir çubukla saldırarak polis memuru E.S’yi darp ettiler. 
     Devlet Hastanesi’ne kaldırılarak tedavi altına alınan E.S’ye 7 gün "iş göremez" raporu verildiği belirtildi. 
     O.K. ve T.K, "görevli memura mukavemet ve darp" suçlarından çıkarıldıkları nöbetçi mahkemece tutuklandılar. 
     
</TEXT>
</DOC>
