<DOC>
<DOCNO> 401752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sonspo06.html </URL>
<DATE> 2005/12/08/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Wigan, Fatih Tekke ve Hüseyin için servet vermeye hazır... 
</HEADLINE>
<TEXT>

     Wigan, Fatih ve Hüseyin için servet vermeye hazır. Wigan Klüp başkanının ve teknik direktörünün pazar günü Trabzon'a gelmesi bekleniyor. 
     
     Fener maçında beğendiler 
     Devre arası transferine sayılı günler kala, Trabzonspor’un iki milli futbolcusu, Fatih Tekke ve Hüseyin Cimşir için Premier Lig takımı Wigan’ın ısrarı sürüyor. İngiliz temsilcisinin, uzun süredir yakından takip ettiği Bordo-Mavililer’in kaptanının yanı sıra, Fenerbahçe-Trabzonspor maçındaki performansıyla dikkat çeken Hüseyin’i de renklerine bağlamak istediği ortaya çıktı. Fatih için 5 milyon poundluk bir öneri yapmaya hazırlanan Wigan, iki oyuncu için de toplam 8 milyon poundu gözden çıkarmış durumda. 
     
     Devler Ligi’ni hedefliyor 
     Kadrosunu güçlendirmek ve Premier Lig’de elde edeceği derece ile Şampiyonlar Ligi’ne gitmek isteyen Wigan’ın kurmaylarının hafta sonunda Türkiye’ye geleceği de iddialar arasında. Bu paralelde başkan David Whelan’ın ve teknik direktör Paul Jewell’ın pazar günü özel bir uçakla Trabzon’a ayak basacağı, ardından da Karadeniz ekibinin idarecileriyle masaya oturacağı öğrenildi. Bordo-Mavili Yönetim’in ve teknik heyetinin bu sürpriz gelişme karşısında nasıl bir tavır sergileyeceği ise şimdilik merak konusu. 
     
</TEXT>
</DOC>
