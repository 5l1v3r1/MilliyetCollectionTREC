<DOC>
<DOCNO> 406207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/yasam/ayas.html </URL>
<DATE> 2005/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İşyerinde sızlanan kovulur 
</HEADLINE>
<TEXT>


Patronlar ve iş arkadaşları hakkında yakınmayı yasaklayan, kurala uymayanı da işten kovan bir Alman şirketi, en garip uygulamaya sahip şirket seçildi 

DIŞ HABERLER SERVİSİ 

ABD'nin Chicago kentinde faaliyet gösteren, iş bulma konusunda uzman danışmanlık şirketi Challenger, Gray Christmas, işyerlerindeki en garip uygulamaları listeledi. Patronlar ve iş arkadaşları hakkında yakınmayı, sızlanmayı yasaklayan ve bu kurala uymayanları kovan bir Alman şirketi ise listede birinci sırada yer aldı. Challenger, Gray Christmas, adını ve faaliyet alanının açıklamadığı Alman şirketinden iki çalışanın ilan edilen yasağa uymadığı için çıkarıldığını, bazı çalışanların da sıra kendilerine gelmeden istifa ettiğini duyurdu. 

Diğer gariplikler.. 
ABD'de faaliyet gösteren ve çalışanlarının mesai sonrasında bir araya gelmesini, hatta iş arkadaşının düğününe bile gitmeyi yasaklayan bir güvenlik firması da değerlendirmede yer aldı. Bu şirketin de adı açıklanmadı. 
Indiana, Kokoma'daki tesislerinde, çalışanlara ait park alanının yüzde 80'ini Chrysler marka araçlara ayıran ve bu alana parka edilen başka marka araçları 80 kilometre uzaktaki Indianapolis'e çektiren DaimlerChrysler da hazırlanan listenin dikkat çeken şirketlerinden biri oldu. 
Diğer garip işyeri uygulamaları arasında, Chicago'da bir kuaförün, çalışanlarına molalarda bile İngilizce dışında bir dil konuşmayı yasaklaması, çalıştığı kütüphanenin tavanarasında sıkışan bir sincapı kurtarmak için saatlerce uğraşan bir görevlinin kovulması da yer aldı. 


</TEXT>
</DOC>
