<DOC>
<DOCNO> 402006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sondun43.html </URL>
<DATE> 2005/12/09/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Irak'ta bugün, 13 kişi öldürüldü... 
</HEADLINE>
<TEXT>

     Irak'ta 15 aralıkta yapılacak genel seçim yaklaşırken, ülkede bugünkü şiddet olaylarında 13 kişi öldü. 
     Güvenlik ve hastane kaynakları, Bağdat'ın batısındaki El Camiya mahallesinde, güvenlik güçleri ve direnişçiler arasında çıkan çatışmada 2 sivilin öldüğünü belirtti. 
     Aynı kaynaklar, Bağdat'ın güneyindeki Dura kentinde, İçişleri Bakanlığı'na bağlı komandoların bulunduğu konvoy geçtiği sırada bir bombanın infilak etmesi sonucu bir komandonun öldüğünü, 2'sinin yaralandığını söyledi. 
     Bağdat'ın güneyindeki Seydiye bölgesinde de bir bombanın infilak etmesi sonucu bir polis ve bir sivilin hayatını kaybettiği kaydedildi. 
     Kuzeydeki Bohruz bölgesindeyse silahlı kişilerin 2 tüccarı öldürdüğü bildirildi. 
     Bu arada, askeri üniformalı, kimliği belirlenemeyen kişilerin, Bağdat'ın güneyindeki El İmam bölgesinde bulunan bir eve otomatik silahla saldırı düzenlediği, evdeki baba ve oğlunun hayatını kaybettiği belirtildi. 
     Bağdat'ın kuzeyindeki Balad bölgesinde de, kimliği belirlenemeyen kişilerin açtığı ateşte biri asker 3 kişinin öldüğü, 7 kişinin yaralandığı bildirildi. 
     Öte yandan, Balad yakınlarında İslam Partisi üyesi bir kişinin cesedi bulundu. Saddam Hüseyin döneminde güvenlik görevlisi olduğu belirtilen Gazi Hiba adlı kişinin kurşunlanarak öldürüldüğü kaydedildi. 
     
</TEXT>
</DOC>
