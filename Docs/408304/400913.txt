<DOC>
<DOCNO> 400913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/spor/spo30.html </URL>
<DATE> 2005/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Beşiktaş'ın zor sınavı 

Basketbolda ULEB Kupası C Grubu'ndaki temsilcimiz Beşiktaş Cola Turka, grubundaki beşinci maçında Rusya'nın Unics Kazan takımını bu akşam Akatlar'da misafir edecek. Akatlar Salonu'nda saat 20.00'de başlayacak olan maçta, grupta 5 puan ve averajla dördüncü durumda bulunan siyah - beyazlılar, grup lideri güçlü rakibine ilk yenilgisini tattırmaya çalışacak. Müsabaka Skytürk'ten naklen yayınlanacak. 

Tezeta kaosu 

AVRUPA Salon Şampiyonası'nda gümüş madalya kazandıktan sonra yapılan kontrollerde doping numunesi pozitif çıkan Tezeta Dengersa'nın ceza davasının uzaması, sporcunun antrenörü Ertan Hatipoğlu'nu isyan ettirdi. Türkiye Doping Kontrol Merkezi'nin "ceza verilmemesi gerektiği" yolundaki raporuna rağmen GSGM Ceza Kurulu'nun konuyu IAAF Doping İnceleme Kurulu'na götürmesinin üzücü olduğunu vurgulayan Hatipoğlu, "Bu iş sonunda Uluslararası Spor Tahkim Mahkemesi'ne CAS gider" dedi. 

Şampiyon Becce 

GOODYEAR Türkiye Off Road Şampiyonası'nın Bilecik'te koşulan 8. ve son ayağı sonunda Mehmet Becce şampiyonluğunu ilan etti. 10 aracın katıldığı N1 klasmanında ilk sırayı 11.05 saniyelik toplam derecesiyle Erkan Birinci alırken, Müfit Çırpanlı 11.24 ile ikinci, Mehmet Becce ise 11.29'la üçüncü sırayı elde etti. 9 pilotun mücadele ettiği N2 klasmanında ise 10.16 saniyelik toplam zamanı ile Kenan Çarpışantürk birinciliği kazandı. Bu sonuçlardan sonra sezonu N1 klasmanında Mehmet Becce, N2'de de Kenan Çarpışantürk mutlu sonla noktaladı. 

Akıllı topa FIFA vetosu 

FIFA, Adidas tarafından geliştirilen "akıllı top"un Dünya Kupası finallerinde kullanılmayacağını açıkladı. İlk kez Peru'daki U17 Dünya Şampiyonası'nda denenen top, içine yerleştirilen mikroçip sayesinde gol çizgisini geçtiğinde hakemin kolundaki saate sinyal gönderiyor. FIFA Genel Sekreteri Urs Linsi, bu topun güvenilirliğini test etmek için daha fazla zamana ihtiyaç olduğunu söyledi. 

Alpay'dan saldırı 

Almanya'yı karıştıran milli oyuncunun, önceki gün Köln'ün idmanına çıkmadığı, kendisiyle röportaj yapmak isteyen RTL televizyonu muhabirini itelediği ve bu kişinin parmağının Alpay'ın otomobilinin kapısına sıkıştığı ileri sürüldü. Hocası Rapolder, "Alpay'ın jest ve mimikleri şiddet eğilimli olduğunu gösteriyor" diye konuştu. 

Eser'e operasyon 

Antalyaspor maçında ayağı iki yerden kırılan Bursasporlu Eser Yağmur dün ameliyat edildi. Kaleci Şenol ile çarpışmasının ardından ambulansla hastaneye kaldırılan genç golcü, "Doktorum 2.5 ay sonra sahalara dönebileceğimi söyledi. Kısa sürede iyileşmek istiyorum" dedi. 

Nihat iddiası 

İspanyol spor gazetesi El Mundo Deportivo, Nihat Kahveci'nin değerinin 1 milyon eurodan fazla olmadığını savundu. Haberde Sociedad'ın bu yüzden Nihat'ın istediği 1,2 milyon euroyu vermeye yanaşmadığı bildirildi. Sociedad'ta Kovaçevic'in ardından Mikel Aranburu'nun da sezonu kapatması şok etkisi yarattı. 



</TEXT>
</DOC>
