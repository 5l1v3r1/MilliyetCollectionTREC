<DOC>
<DOCNO> 401642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sondun35.html </URL>
<DATE> 2005/12/08/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
KKTC, mülkiyet yasa tasarısını ivedilikle görüşecek 
</HEADLINE>
<TEXT>

     KKTC Cumhuriyet Meclisi genel kurulu, Kıbrıslı Rumların 1974 sonrasında Kuzey Kıbrıs'ta bıraktığı taşınmaz ve taşınır mallarının iadesini, takasını ve tazminini öngören yasa tasarısını ivedilikle görüşmeyi oy çokluğuyla kabul etti. 
     Meclis Bakan Vekili Mehmet Bayram başkanlığında toplanan genel kurulda, Başbakanlığın, tasarının ivedilikle görüşülmesi istemi okundu. 
     Ana muhalefet partisi Ulusal Birlik Partisi'nin UBP Grup Başkan Vekili Hüseyin Özgürgün, tasarının ivediliğine gerek bulunmadığına inandığını ifade ederek, ''tasarının anayasaya uygun olmadığını, meclisin tasarıyı anayasaya uygunluk yönünden incelemesi gerektiğini'' belirtti. 
     ''Sivil toplum örgütlerinin görüşleri alınmadan tasarının aceleyle meclisten geçmesinin geri dönüşü olmayan zararlara kapı açacağını'' kaydeden Özgürgün, ''Annan planından da geriye gidileceği'' görüşünü dile getirdi. Tasarının, ekonomik, sosyal, psikolojik ve siyasal yönlerden tartışılması gerektiğini kaydeden Özgürgün, tasarıya da ivediliğine de ciddi şekilde karşı olduklarını belirtti. 
     Tasarıya, Rumlara mal iadesinin de konulmasını eleştiren Özgürgün, UBP'nin buna destek veremeyeceğini söyledi ve ivedilik istemine ret oyu vereceklerini ifade etti. 
     
     SERDAR DENKTAŞ 
     Özgürgün'den sonra kürsüye gelen Demokrat Parti DP Genel Başkanı, Başbakan Yardımcısı ve Dışişleri Bakanı Serdar Denktaş, ''yasanın uluslararası ihtiyaç nedeniyle ivedi olduğunu'' söyledi. 
     Hükümetin niyetini göstermesi gerektiği için tasarının hazırlandığını anlatan Bakan Denktaş, ''Loizidu davasının Girne'deki mülküne dönmesini öngören dava bu sayede 2 ay ertelendiğini'' bildirdi. Serdar Denktaş, ''Aresti davası sonuçlanmadan niyetlerini ortaya koymaları gerektiğini'' belirtti. Özgürgün'ün üslubuna şaşırdığını ifade eden Serdar Denktaş, ''anavatan Türkiye'nin yardıma ihtiyacı bulunduğunu, ya Türkiye'ye yardım edileceğini ya da 'Bize ne, zaten davalar bize açılmıyor' denileceğini'' söyledi. Tasarıda bazı yanlışlar bulunduğunu, bunların düzeltileceğini, iç hukuk yolu yaratılıp yaratılmayacağının bilinmediğini belirten Denktaş, ama bunun denenmesi gerektiğini, bunun AİHM açısından rahatlama, Kıbrıs Türkleri için de önemli kazanım olacağını anlattı. 
     ''Şu anda Kıbrıslı Türklerin ellerindeki mallarla ilgili söz sahibi olamadığını, bunu ters çevirecek bir yöntemi ivedilikle denemenin önemli bir görev olduğunu'' ifade eden Denktaş, tasarının ivedilikle gündeme gelmesi gerektiğini vurguladı. 
     Serdar Denktaş, ''DP'nin ivediliğe olumlu oy vereceğini, ancak içeriğinde değişiklik yapılamazsa oylarının 'evet' olacağını söyleyemeyeceğini'' kaydetti. 
     Tasarının hep birlikte değiştirilmesi gerektiğini ifade eden Serdar Denktaş, ''bu tasarı yasalaşmazsa Türkiye'nin çok daha büyük maddi tazminatlarla karşılaşacağını'' kaydetti. Bakan Denktaş, Türkiye'ye vefa borçları bulunduğunu belirterek, tasarının hep birlikte şekillendirilmesini istedi. 
     Barış ve Demokrasi Hareketi BDH Genel Başkanı Mustafa Akıncı ise, toplumun gündemine yeni gelen tasarı üzerinde çalıştıklarını, o yüzden ivediliğe olumlu oy vermeyeceklerini, ama tasarının içeriğini gelişmelere göre değerlendireceklerini söyledi. 
     Başbakan Ferdi Sabit Soyer ise, AİHM'deki Rum davalarına işaret ederek, mal iadesinin AİHM'de alınan karar olduğunu, Loizidu davasıyla ilgili 2 aylık erteleme sürecinde Kıbrıs Türk halkının ikna turlarına çıkması gerektiğini söyledi. Soyer, tarihi sorumluluğun herkese ait olduğunu vurguladı. 
     Konuşmaların ardından tasarının ivediliği oy çokluğuyla kabul edildi. 
     
</TEXT>
</DOC>
