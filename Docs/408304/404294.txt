<DOC>
<DOCNO> 404294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sonsiy01.html </URL>
<DATE> 2005/12/17/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
AB'den Rektör Aşkın için ilk açıklama 
</HEADLINE>
<TEXT>

     ANKARA Milliyet 

Van Yüzüncüyıl Üniversitesi Rektörü Prof. Dr. Yücel Aşkın'ın tutuklanmasına, yazar Orhan Pamuk hakkında dava kadar ilgi göstermediği için Türk aydınları tarafından eleştirilen Avrupa Birliği'nden, konuyla ilgili ilk açıklama dün AB Dönem Başkanı İngiltere'nin Ankara Büyükelçiliği aracılığıyla geldi. 
     Tutuklanmasından bu yana Aşkın'la ilgili ilk kez görüş bildiren AB Dönem Başkanlığı açıklamasında, "AB, Van Üniversitesi Rektörü aleyhinde açılan davayı yakından takip etmektedir. Dönem Başkanlığı, 14 Aralık'ta Van'da yapılan duruşmanın ilk gününde Van'da hazır bulundu. AB, Aşkın'ın devam eden tutukluluk hali ve tutukluluk koşullarının yeniden incelenmesi de dahil adil ve düzgün bir yargılama beklentisi içindedir" denildi. Açıklamada, dün Şişli İkinci Asliye Ceza Mahkemesi'nde başlayan Orhan Pamuk davasıyla ilgili de şu ifadeler yer aldı 
     "AB, mahkemenin davayı 7 Şubat'a kadar durdurma kararını not etmiştir. Davanın düşmesini umut eden AB, Pamuk ve diğerleri aleyhindeki suçlamalardan ciddi endişe duyduğunu bir kez daha vurgular. AB, ifade özgürlüğü konusunda Avrupa insan Hakları Sözleşmesi'nde belirlenen staandartların benimsenmesinin önemini de bir kez daha vurgular." 
     
</TEXT>
</DOC>
