<DOC>
<DOCNO> 401186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/ekonomi/eko01.html </URL>
<DATE> 2005/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Anzaklara kebap satıyorlar 
</HEADLINE>
<TEXT>


Yeni Zelanda'da bulunan Türklerin çoğu kebapçılık yapıyor. Yeni Zelanda Fahri Başkonsolosu Nejat Kavvas, 110'a yakın Türk girişimcinin kebapçılık, tekstil ithalatı ve dağıtımı, peynir imalatı, gayrimenkul ve halı ticareti yaptığını söyledi 

AYFER YILDIZ 

Başbakan Tayyip Erdoğan'ın ziyaretiyle gündeme gelen ve 110'a yakın Türk girişimcinin yaşadığı Yeni Zelanda'da Türklerin çoğu kebapçılık yapıyor. Türklerin yaptığı işler arasında tekstil ithalat ve dağıtımı, peynir imalatı, gayrimenkul ve halı ticareti bulunuyor. 
1985'te 5 trilyon olan ticaret hacminin son iki yılda Türkiye lehine döndüğünü belirten Yeni Zelanda Fahri Başkonsolosu Nejat Kavvas, Türkiye'nin Yeni Zelanda'ya ihracatının 94 milyon YTL, Yeni Zelanda'nın Türkiye'ye ihracatının ise 30.4 milyon YTL olduğunu söyledi. 
Birkaç yıl öncesine kadar Yeni Zellanda'nın Türkiye'ye ihracatının, Türkiye'nin Yeni Zelanda'ya ihracatından 8 misli fazla olduğunu anlatan Kavvas, "Şimdi işler bizim lehimize döndü. Senelerdir Türkiye'nin ihracatının Yeni Zelanda'ya artacağını söyledim. Bunun daha da artacağını tahmin ediyorum. Bunun sebebi Yeni Zelanda'nın çok çeşitli mallar ithal etmesi, kişi başına gelirin yüksek olması, son yıllarda kişi başına yapılan şahsi harcamaların artması" şeklinde konuştu. 

Kavvaszade'nin torunu 
Türkiye'nin ilk büyük halı tüccarı, İş Bankası'nın kurucu ortağı Kavvaszade Abdurrahman Çelebi'nin torunu olan Nejat Kavvas, 28 yıldır Yeni Zelanda'da bulunuyor. Yılın altı ayını Türkiye'de, altı ayını ise Yeni Zelanda'da geçiriyor. Yeni Zelanda'ya ilk gittiğinde mesleği olan eczacılığı yapmak isteyen ancak diploması kabul edilmediği için mahkeme kararı sonrasında eczane alan Nejat Kavvas, eczaneyi sattıktan sonra, soy madenleri altın, gümüş, platin vb. arıtma laboratuarı kurdu. Gümüş fiyatlarının yükselmesiyle bu şirketi de sattığını belirten Kavvas, "Kapital kazançtan burada vergi verilmediği için şirket satmak çok k rlı bir iş bu memlekette" dedi. 

En büyük halı galerisi 
1985'te Fahri Başkonsolos olarak atanan Nejat Kavvas, Türk mallarını tanıtmak amacıyla Turkish House Ltd. şirketini kurmuş. Çok çeşitli mal ithal ederek sattığını ifade eden Kavvas, "İlk ürünlerim Paşabahçe'nin güzel cam mamülleri, Malatya kayısısı, incir, kuru sultani üzümü ve Türk halılarıydı"diye konuştu. 
Yeni Zelanda'nın en büyük halı galerisini kurduğunu söyleyen Kavvas şöyle devam etti "Türkiye'yi reklamlarım sayesinde tanıttım. İşler gittikçe büyüdü ve 20'ye yakın ülke ile iş yapmaya başladım ve mal çeşidini artırdım. Bir gün aldığım iyi bir teklif üzerine büyüklüğü dolayısıyla idaresi gittikçe zorlaşan ithalat ve ihracat şirketini sattım. Bu arada kupon ve özel tasarımla halı imalatı işi kurmuştum bunu da kızıma devrettim." 

Özel projelerle ilgileniyor Şu anda özel projelerle uğraştığını anlatan Fahri Başkonsolos Nejat Kavvas, Dubai Lahore Tehran İstanbul Sydney şirketinin Yeni Zelanda ile ticari ilişkilerini başlatacağını söyledi. 
Başbakan Recep Tayyip Erdoğan'ın Yeni Zelanda'daki Türklerle yaptığı toplantının çok güzel geçtiğini belirten Nejat Kavvas, Başbakan'ın çok güzel bir konuşma yaptığını söyledi. 
Başbakan Tayyip Erdoğan'ın 'artık dünyada güvenle dolaşıyoruz' sözlerini çok beğendiğini ifade eden Kavvas, "Zira senelerdir en nefret ettiğim ve bize Osmanlılar'dan kalan ezilmişlik kompleksinin artık kaybolmaya yüz tuttuğunun işareti oldu. Türklerin hiç kimseden az kalan bir yanı olmadığını artık dünyada görüyoruz" şeklinde konuştu. Kavvas, bunu 'biz herkesten daha akıllıyız' şeklinde algılamamak gerektiğini de sözlerine ekledi. 

Yıldız Ailesi, 10 restoran sahibi Yeni Zelanda'da Türk girişimcilerden bir diğeri de Yıldız Ailesi. 10'a yakın kafeterya ve lokanta işleten ailenin Yeni Zelanda'ya gidişi şöyle başlıyor Türkçe öğretmenliğini bitiren Metin Yıldız, Yeni Zelanda'ya giderek garsonluk yapmaya başlıyor. 1995 yılında 'Mecca' isimli kafeteryayı açıyor. Daha sonra kuzeni Ali, Yeni Zelanda'ya geliyor ve ikinci Mecca kafeyi, ablası Gülten de 'Sofa' isimli restoranı, Metin Yıldız'ın abisi Hüseyin ise 'Akdeniz' restoranı açıyor. Aile yaptığı işlerle Yeni Zelanda basınında da haber olmuş. 

Ateş, MÜSİAD'ın irtibat noktası Başbakan Erdoğan'ın Auckland ziyareti sırasında bir araya geldiği işadamı K zım Ateş ile dostluğu eskilere dayanıyor. Erdoğan'ın cezaevinden çıktıktan sonra Avustralya'ya yaptığı iki haftalık gezisi sırasında kendisini evinde ağırlayan Ateş, MÜSİAD üyesi. Aynı zamanda bu ülkedeki irtibat noktası olan Ateş, hizmet sektöründe faaliyet gösteren Pacificgate'in yönetim kurulu üyesi. Yatırım danışmanlık şirketi olan Pacificgate, yeni projelere sponsor oluyor, yeni iş yerleri açıyor. Pacificgate, geçen yıl içinde 1 milyon dolarlık yatırımla Avustralya Melbourne'de 'Anatolian Village' adlı restoranı açtı. Restoranda kebap dışında Türk mutfağından örnekler de sunuluyor. 


</TEXT>
</DOC>
