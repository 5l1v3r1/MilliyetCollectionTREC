<DOC>
<DOCNO> 407592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sondun42.html </URL>
<DATE> 2005/12/29/ </DATE>
<TIME> 19.05 </TIME>
<AUTHOR>  </AUTHOR>
<HEADLINE>
Saddam'ın avukatı, Bush'tan müvekkilinin bırakılmasını istedi 
</HEADLINE>
<TEXT>

     Saddam Hüseyin'in avukatı Halil Duleymi, ABD Başkanı George Bush'tan müvekkilinin serbest bırakılmasını istedi. 
     Bush'a bir mektup yazan Duleymi, ABD'nin, Irak'taki sorunlarını sona erdirmesi ve Arapların dostluğunu kazanması için Saddam Hüseyin'i serbest bırakması gerektiğini belirtti. 
     Saddam Hüseyin'in savunma heyetinin başı olan Duleymi, Iraklıların eski liderlerini desteklediğini ve dünyanın en güçlü devlet adamından Saddam Hüseyin'i serbest bırakılması konusundaki cesur kararı beklediğini yazdı. 
     Bush'tan, devrik Irak liderinin akıbeti hakkında Irak halkının karar vermesine izin vermesini isteyen Duleymi, Amerikan liderinin ancak bu şekilde Irak'taki zor durumdan kurtulabileceğini ve gerçekten adaletin savunucusu olabileceğini kaydetti. 
     Saddam Hüseyin'in 2 aydır süren mahkemesinin yalancı tanıklar üzerine kurulu bir komedi olduğunu, yalanların sona ermesi gerektiğini yakında Bush'un göreceğini bildiren Duleymi, Saddam Hüseyin'in tamamen masum olduğu konusunda Bush'un ikna olacağını, halk desteğini artıracağını ve milyonlarca Iraklının sevgilisi haline geleceğini ifade etti. 
     
</TEXT>
</DOC>
