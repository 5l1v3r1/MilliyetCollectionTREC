<DOC>
<DOCNO> 400262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/son/sonsiy03.html </URL>
<DATE> 2005/12/03/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Malatya Belediye Başkanı'nın eşi tifo mu 
</HEADLINE>
<TEXT>

     İshal vakalarının 7 bin 838'e yükseldiği Malatya'da tifo salgınından endişe ediliyor. CHP heyeti Belediye Başkanı Cemal Akın'ın eşinin tifo olduğunu iddia etti. 
     Malatya'daki ishal vakalarıyla ilgili incelemelerde bulunan CHP heyetinden Sivas milletvekili Nurettin Sözen, ishalin içme suyuyla kanalizasyon suyunun karışması sonucu ortaya çıktığını tespit ettiklerini söyledi. 
     Sözen, Malatya Belediye Başkanı Akın'ın bilimsel olmayan gerekçelerle şebeke suyunun temiz olduğunu kanıtlamaya çalıştığını iddia etti. 
     Sivas Milletvekili, ''laboratuvarlardan alınan sonuçlar şebeke suyunun temiz olmadığını ortaya koyarken, belediye başkanı her vesileyle su şebekesinin çok temiz olduğunu ifade etti. Bununla yetinmeyip kameraların karşısında suyu kaynatmaya gerek yok diyerek su içti" ifadelerini kullandı. 
     'Akın'ın olayı izah etmek için çok ilkel, bilim ve akıl dışı bazı gerekçeler ileri sürdüğünü' ifade eden Sözen, Belediye Başkanı için, "bunca ishal, kusma ve karın ağrılarına rağmen gülünecek bir şekilde, hastalardan büyük bölümünün psikolojik olarak rahatsızlandıklarını belirtti. Belediye başkanının sorumsuzca halkı yanlış yönlendirme gibi bir yolu seçmiş olması anlaşılabilir değil" diye konuştu. 
     Sözen, "suyu kaynatmadan içtiğini söyleyen Belediye Başkanı Akın'ın eşinin tifo olduğunu öğrendik. Kendisine şifa diliyoruz'' ifadelerini de kullandı. 
     
     "Şebeke hattında sorun var" 

     Sözen, incelemeleri sırasında kentteki su şebekesinin son derece eski olduğunu, çatlaklardan su sızmalarının meydana geldiğini tespit ettiklerini kaydetti. 
     Kaynaktan şebeke hattına günde 3 milyon 800 bin metreküp su geldiğini, ancak tüketilen su miktarının 2 milyon 600 bin metreküp olduğunu belirten Sözen, ''aradaki fark 1 milyon 200 bin metreküp. Suyun yüzde 31'i gibi büyük bir bölümünün sızıntı ve patlak borular aracılığıyla toprağa gittiğini acı bir şekilde saptamış bulunuyoruz. Şebeke hattında büyük sorun var" diye konuştu. 
     CHP Malatya milletvekili Muharrem Kılıç da 'ishal salgını' bitinceye kadar devletin okullara ambalajlı su yardımı yapması gerektiğini söyledi. 
     
     Belediye Başkanı'ndan yalanlama 

     Beledi başkanı Cemal Akın ise eşinin ishal vakalarının ortaya çıkmasından önce rahatsızlandığını, ancak henüz tifo olduğunun belirlenmediğini söyledi. 
     Akın, ''eşimin rahatsızlığı içme suyundan kaynaklanmıyor. Ancak öyle bile olsa bunun, halkla aynı suyu içtiğimi ve onlarla beraber olduğumu gösterir'' ifadelerini kullandı. 
     
     Halk için tehlike sürüyor 

     Malatya'da ishal vakalarının görülmeye başladığı ilk günden bu yana hastanelere başvuranların sayısı ise 7 bin 838 oldu. Tehlike ise hala sürüyor. Yetkililer, 'suyun kaynatılarak içilmesi' konusunda sık sık uyarılarda bulunuyor. 
     
</TEXT>
</DOC>
