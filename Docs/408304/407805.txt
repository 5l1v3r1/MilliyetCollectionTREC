<DOC>
<DOCNO> 407805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/guncel/agun.html </URL>
<DATE> 2005/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
76 gün sonra tahliye 
</HEADLINE>
<TEXT>


Mahkeme heyeti, Van Rektörü Prof. Yücel Aşkın hakkında oybirliğiyle tahliye kararı aldı. Fişleme iddiasının tanığı emekli astsubay, 'Yapılan fişleme değil istihbarattı. Raporlar komutanın emriyle veriliyordu' dedi 

Gökçer Tahincioğlu - Van 

Van Yüzüncü Yıl Üniversitesi Rektörü Prof. Dr. Yücel Aşkın, 76 günlük tutukluluk süresinin ardından özgürlüğüne kavuştu. 15 gün önce yapılan duruşmada "sanıklar dinlenmediği, deliller toplanmadığı" öne sürülerek tutukluluğunun sürmesine karar verilen Aşkın, oybirliğiyle tahliye edildi. Aşkın, kararı, rahatsızlığı nedeniyle bulunduğu hastanede kutlamak zorunda kaldı. 
Üniversiteye tıbbi malzeme alımı ihalesine fesat karıştırdığı, 418 kişiyi fişlediği iddiasıyla 3115 yıla kadar hapsi istenen Aşkın'ın yargılanmasına Van 3. Ağır Ceza Mahkemesi'nde devam edildi. 

'Gelmesine gerek yok' 
Mahkemenin "gelmesine gerek yok" bildirimi nedeniyle duruşmaya getirilmeyen Aşkın, gelişmeleri hastaneden izledi. Duruşmada sanıklar YYÜ Genel Sekreter Yardımcısı Salih Yurtkuran, idari görevliler Şükran Yurtkuran ve Bülent Şahin suçlamaları reddetti. 

'Sarsıcı' ifade 
Aşkın'ın kasasında çıkan 418 kişiye ait fişleri hazırladığı iddia edilen sanık YYÜ Özel Güvenlik Müdürü ve eski kampus Jandarma Karakol Komutanı Saffet Kara da fişleme konusundaki ağır suçlamaları sarsan ifadesinde şunları söyledi 
"17 Temmuz 1995 - 20 Ağustos 2000 arasında karakol komutanıydım. İl Jandarma ve İl Güvenlik komutanlıklarının verdiği istihbarat görevlerini yerine getirdim. 2000'de Sinop'a tayin oldum. 1 yıl sonra da emekliye ayrılarak üniversitenin güvenlik müdürlüğüne getirildim. Bu yıldan sonra hiçbir bilgi toplamadım. Yücel Hoca'nın da böyle bir talebi olmadı. OHAL döneminde türban eylemleri, PKK, Hizbullah faaliyetleri olmuştu. Raporların bir örneğini de İl Güvenlik Komutanı Tuğgeneral Mustafa Uygun'un sözlü talimatıyla rektörlüğe ilettim. Zaten MİT ve İl Jandarma da gönderiyordu. Bunlar istihbarat raporudur. Özel yaşama ilişkin değildir. Aşkın'ın görevde olmadığı 1996 - 1997 yıllarında da bu raporlar hazırlanıyordu. Herhangi bir çıkar amaçlı suç örgütünden haberim yok. Olsaydı komutanken zaten ben işlem yapardım. Sanki bütün bunlar sadece Aşkın döneminde olmuş gibi algılanıyor. Benden sonraki komutanlar da raporlar hazırladı. Eski rektör de beni birkaç kez çağırıp, 'MİT'ten aradılar, eylem olacak' diyordu." 
Özel Güvenlik Müdürlüğü'ne Aşkın'ın talebiyle değil, valilikçe atandığını kaydeden Kara, 2002'de Milli Eğitim Bakanı Hüseyin Çelik hakkında istihbarat notu aldığı iddiası için de, "Bakan geldiğinde yönetimden kimse kampusta yoktu. Askerlikten kalma alışkanlıkla görüşmelerini not aldım. Bunu rektöre de vermedim. Kaldı ki, bakan üniversitede görevliyken odasına el bombası atılmıştı. Takip etme gereği duydum" dedi. 
Duruşmaya verilen 1 saatlik aranın ardından Aşkın tarafından fişlendikleri iddia edilen 17 müdahil ve avukatları dinlendi. Müdahil avukatlarından Hüsnü Tuna, tüm beyanların organize yapılanmayı ortaya koyduğunu, Aşkın'ın YÖK'e gönderdiği yazıların da bunu gösterdiğini belirtti. 
Tuna, geçen duruşma ifade veren üniversite çalışanları hakkında soruşturma açılmasının baskı ortamının sürdüğünü gösterdiğini, bu nedenle tutukluluk halinin devamına karar verilmesi gerektiğini söyledi. 
Aşkın'ın avukatı Teoman Evren de mağdurların hiçbirinin 5 kuruşluk çıkardan hiç söz etmediğini, çete unsurlarının oluşmadığının ortaya çıktığını kaydetti. Evren, "Muhbir kişiler bilirkişi, tanık yapılıyor. Dava siyasi zemine oturtuluyor. Önümüzde yılbaşı, bayram var. Tahliyesi gerekir" dedi. 

Yurtdışı yasağı konmadı 
Duruşmada, 14 Aralık'taki duruşmaya çıkan ve Aşkın'ın tahliyesini talep eden Savcı Sezgin Kanmaz'ın yerine "adliyedeki iş bölümü" gerekçe gösterilerek Savcı Metin Dikeç görev yaptı. Dikeç de Kanmaz gibi Aşkın'ın tahliyesini istedi, ancak yurtdışına çıkışının yasaklanması isteminde bulundu. 

'İtiraz etmeyeceğiz' 
Mahkeme tüm sanıkların ifadelerinin alınması, delillerin büyük bölümünün toplanması ve tutuklulukta geçen süreyi göz önünde bulundurarak, oybirliğiyle Aşkın'ın tahliyesini kararlaştırdı. 
Yurtdışına çıkış yasağı istemini reddeden mahkeme, diğer sanıkların tutuklanması talebini de yerinde görmedi. Hazine Müsteşarlığı ile Yüzüncü Yıl Üniversitesi'ne iddianame ve duruşma tarihinin "ihbar" edilmesini de kararlaştıran mahkeme, duruşmayı 19 Ocak'a erteledi. 
Tahliye kararına tepki gösteren avukat Hüsnü Tuna, "Mahkeme siyasi baskı altındaydı. Kararla rahatladı. Karara itiraz etmeyeceğiz" dedi. 

Haftaya çıkacak 

YYÜ Tıp Fakültesi Araştırma Hastanesi Başhekimi Doç. Dr. Hüseyin Avni Şahin, Aşkın'ın gelecek haftaya kadar hastanede tutulacağını söyledi. Aşkın'ı özgür ve doğal bir ortamda takip edemedikleri için sıkıntı yaşadıklarını belirten Şahin, "Yargıda gelinen noktayı mutlulukla karşılıyoruz. Hocamızı demir parmaklıklar arkasında değil de normal koşullarda izleyeceğiz" dedi. Şahin, Rektör Aşkın'ın kalbi ve ruh sağlığıyla ilgili sorunların devam ettiğini kaydederek, "Gelecek hafta kalp bulguları parametleri izlenecek. Karar ona göre verilecek" dedi. 

NOTLAR 
Kararı kampusta yemekle kutladılar 

Aşkın, tahliye kararını duruşmayı izleyen Araştırma Hastanesi Başhekimi Hüseyin Avni Şahin'in telefonla haber verdiği Hastane Başmüdürü Metin Gülsan ve Hastane Müdürü Mahmut Erdoğan'dan öğrendi. Gülsan ve Erdoğan'a sarılan Aşkın, "Gerçek dostlar bugünlerde belli olur" dedi. Eşinin istememesi nedeniyle duruşmaları izlemeyen Oya Aşkın, karardan sonra kardeşiyle birlikte hastaneye gitti. Aşkın, geç saatlere kadar hastanede, eşinin yanında kaldı. 18.00'de biten duruşmadan birkaç saat sonra Aşkın'ın hastanedeki odasının kapısında duran jandarmalar çekildi ve rektör normal hasta statüsü kazandı. Duruşma öncesi mahkemeye sadece 3 gazetecinin alınacağının söylenmesi, basın mensuplarının protestosuna neden oldu. Bunun üzerine salona kurayla belirlenen 5 gazeteci alındı. Tanık Saffet Kara ile üniversitenin çok sayıda öğretim üyesi ve eşleri, tahliye kararını kampusta yemekle kutladı. 

15 günde ne değişti 

15 gün önceki ilk duruşmada Aşkın'ın tahliyesini savunan Yargıç Ferhat Erbaş, heyetten taraflı olduğu için çıkarılmış, yerine giren Vahit Baltacı da tahliye oyu vermesine karşın oyçokluğuyla istem reddedilmişti. Aradan geçen 15 günde dosyaya ek deliller girmemesine rağmen çıkan tahliye, "15 gün neden beklendi " sorusunu gündeme getirdi. Aşkın'la birlikte tutuklandıktan sonra 13 Kasım'da cezaevinde intihar eden Enver Arpalı da, ağır cezaevi koşullarına ve haksız olduğunu söylediği suçlamalara dayanabilseydi, dünkü duruşmada özgürlüğüne kavuşabilecekti. 



</TEXT>
</DOC>
