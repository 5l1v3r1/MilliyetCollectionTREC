<DOC>
<DOCNO> 405520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/ekonomi/eko02.html </URL>
<DATE> 2005/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
SPK, Koçbank'ın çağrı fiyatını kabul etmedi 
</HEADLINE>
<TEXT>


Sermaye Piyasası Kurulu, Koçbank'ın Yapı Kredi Bankası ortaklarına önerdiği 5.35 YTL'lik çağrı fiyatını kabul etmedi ve fiyatın en az 6.45 YTL olmasını istedi 

EKONOMİ SERVİSİ 

Sermaye Piyasası Kurulu SPK , Koçbank tarafından Yapı Kredi Bankası ortaklarına 1 YTL nominal değerli YKB hissesi için önerilecek çağrı fiyatı olarak SPK'ya sunulan 5.35 YTL'yi, Koçbank'ın YKB hisselerinin blok alımında ödediği en yüksek tutarın altında olması nedeniyle kabul etmedi. 
SPK'dan İMKB'ye gönderilen yazıda, SPK'nın, Koçbank'ın Yapı Kredi Bankası'nın yüzde 58.22'sini iktisap etmesiyle ortaya çıkan Yapı Kredi Bankası, Yapı Kredi Sigorta ve Yapı Kredi Finansal Kiralama ortaklarına çağrıda bulunma yükümlülüğünü yerine getirmesi için izin talebiyle yaptığı başvuruya ilişkin, Kurul'un toplantıda aldığı kararlara yer verildi. 

6.45 YTL olması gerekiyor 
Açıklamada, işlem tarihleri itibariyle yapılan hesaplamada asgari çağrı fiyatının 6.45 YTL olduğu konusunda Koçbank'ın bilgilendirilmesine karar verildi. 752 milyon 345 bin YTL ödenmiş sermayeli YKB'nin devredildiği 28 Eylül'deki kur üzerinden ve YKB'nin yüzde 57.42'si için ödenen 1 milyar 182 milyon euroluk bedel gözetildiğinde, devir gününde hisse başına fiyat 4.42'ye denk geliyordu. 

A - Tel opsiyonu 
SPK'nın yazısında, A - Tel Opsiyon Sözleşmesi uyarınca opsiyon süresi olan 2 yıl içerisinde opsiyonun kullanılması ve A - Tel'in yüzde 50 oranındaki hisselerinin satış tarihi itibariyle değerinin 150 milyon dolardan yüksek olması durumunda aradaki farkın Koçbank tarafından Çukurova Grubu'ndan alınan YKB hisse senetlerine bölünerek çağrıya cevap veren ortaklara ödenmesi gerektiği kaydedildi. 

Hisseler işleme kapatıldı 
Yapı Kredi Bankası, Koç Holding, Yapı Kredi Sigorta ve Yapı Kredi Finansal Kiralama hisselerinin sıraları, dün saat 15.09'da geçici olarak işleme kapatıldı. Ancak hisselerin ikinci seansta işleme açılmadığı öğrenildi. Buna göre, Yapı Kredi hisseleri yüzde 0.87'lik düşüşle 5.70 YTL'ye, Koç Holding hisseleri de yüzde 1.52'lik düşüşle 6.50 YTL'ye indi. 

Yapı Kredi Sigorta'da yeniden fiyatlandırma Açıklamada, Koçbank tarafından Yapı Kredi Finansal Kiralama için önerilen 2.68 YTL'lik hisse fiyatının 28 Eylül tarihinden itibaren geriye doğru 3 ay içindeki günlük ağırlıklı ortalama İMKB fiyatının üzerinde kalması nedeniyle olumlu karşılandığı belirtildi. Yapı Kredi Sigorta için önerilen 1.91 YTL'nin ise şirketin 28 Eylül tarihinden itibaren geriye doğru 3 ay içindeki günlük ağırlıklı ortalama İMKB fiyatının altında kalması nedeniyle kabul edilmeyerek bu kapsamda yeni bir fiyat tespit edilmesi gerektiğinin Koçbank'a bildirilmesine karar verildi. Yazıda, YKB hisselerinde oluşabilecek fiyat dalgalanmalarının önlenebilmesi için gerekli tedbirlerin alınabilmesi için İMKB'nin kurul kararı hakkında bilgilendirilmesine de karar verildiği ifade edildi. 



</TEXT>
</DOC>
