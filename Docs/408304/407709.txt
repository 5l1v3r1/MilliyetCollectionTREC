<DOC>
<DOCNO> 407709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sontur12.html </URL>
<DATE> 2005/12/29/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Kaçırılan işadamı, işkence yapılarak bırakıldı 
</HEADLINE>
<TEXT>

     Ali Ekber ŞEN - Mustafa İNSAN DHA 

      MERSİN’de 21 Aralık akşamı, evinin önünde kimliği belirlenemeyen 4 kişi tarafından bir otomobile zorla bindirilip kaçırılan gayrimenkul zengini işadamı 55 yaşındaki Abdülkadir Yardım, işkence görmüş halde sokağa terk edildi. 
     Bitkin halde bir taksiye binerek özel hastaneye giden Yardım'ın gözlerinde morluk, bir kaburgasında kırık, sağ omzunda çıkık olduğu, vücudunun çeşitli yerlerinde morluklar bulunduğu belirtildi. Tedaviye alınan Yardım, gazetecilere sadece iyi olduğunu, daha sonra geniş açıklama yapacağını söyledi. 
     
     NASIL KAÇIRILDI 
     Mersin'de 2001 yılı vergi sıralamasında ikinci olan ve 18'er katlı ikiz kuleleri yaptırdığı için tanınan işadamı Abdülkadir Yardım, 21 Aralık akşamı Adnan Menderes Bulvarı’nda 33 SL 794 plakalı otomobilinden inerken 4 kişi tarafından zorla başka bir otomobile bindirilip kaçırıldı. Yardım, bu sırada cep telefonundan, muhtemelen tek tuş arama sistemi ile sekreteri Meryem Songül Arık’ı arayıp kaçırılma anını dinletti. Telefonda Aradığınız bende değil’ diyen Yardım’dan bir daha haber alınamadı. Mersinli tanınmış işadamı Yardım'ın kaçırılma haberi büyük yankı uyandırdı. 
     Mersin Emniyet Müdürlüğü, kaçırılan işadamını bulmak için 3 ayrı ekiple araştırma başlattı. Her yerde aranan işadamı Yardım kaçırıldıktan 6 gün sonra gece saat 01.00 sıralarında Gazi Mustafa Kemal Bulvarı’ndaki Gondol Oteli arkasında bırakıldı. 
     Bitkin halde olan Yardım, bir taksiye binerek Özel Mersin Hastanesi’ne gitti. Buradan ilk olarak kardeşi Ali Yardım’ı arayarak kurtuluş müjdesini veren Abdülkadir Yardım, Yoğun Bakım'da tedaviye alındı. Hastane görevlileri ve kardeşi Ali Yardım’ın isteği üzerine, hastanenin çevresinde ve işadamının bulunduğu katta sıkı güvenlik önlemi alındı. 
     
     İŞKENCE GÖRMÜŞ 
     Abdülkadir Yardım, yakınları da dahil uzun süre hiç kimseyle görüştürülmedi. Kimler tarafından neden kaçırıldığı henüz anlaşılamayan işadamı bugün saat 11.00 sıralarında Yoğun Bakım Ünitesi’nden çıkartılarak hastanenin 5’nci katında hazırlanan özel odaya götürüldü. Bu sırada karşılaştığı gazetecilerin soruları üzerine sağlık durumunun iyi olduğunu belirten Yardım, olayla ilgili olarak daha sonra geniş açıklamada bulunacağını söyledi. İşadamının bitkin olduğu dikkat çekerken, polisler görüşmenin uzamasını engelledi. 
     Yardım'ın bir yakına başından geçenleri anlatırken Kaçırıldıktan sonra otomobilde gözlerimi bağladılar. Nereye götürdüler bilmiyorum. Bir odaya kapattılar. Bir hafta aç susuz kaldım. Benden bir şey istemediler. Dün akşam uzun bir yolculuktan sonra sokağa attılar'' dediği iddia edildi. 
     
     KAPIDA BEKLEDİ 
     İşadamı Yardım’ın kurtulduğu haberini alan yakınları hastaneye akın ederken, sevenleri çok sayıda çiçek gönderdi. Yardım’ın yaklaşık 20 yıllık nikahsız eşi Berrin Kızılaslan Çok mutluyum'' dedi. Bu sırada, sivil polis memurları araya girerek Kızılaslan’ın da gazetecilerle konuşmasını engelledi. Yardım’ın kardeşi Ali Yardım ise, Hastaneye ulaştığında beni telefonla arayarak kurtulduğunu söyledi. Daha kendisiyle konuşamadım'' dedi. 
     Emniyet Müdürlüğü yetkilileri, konuyla ilgili soruşturmanın sürdürülmesi nedeniyle herhangi bir açıklama yapmadı. 
     
</TEXT>
</DOC>
