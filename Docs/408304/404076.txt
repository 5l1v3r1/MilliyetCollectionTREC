<DOC>
<DOCNO> 404076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sonspo27.html </URL>
<DATE> 2005/12/16/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Gaziantepspor, Hüseyin Kalpar ile anlaştı... 
</HEADLINE>
<TEXT>

     Gaziantepspor yönetimi, dün görevine son verdiği Boşnak teknik direktör Faruk Hadzibegiç'in yerine, 1,5 yıllığına Hüseyin Kalpar ile anlaştı. 
     Celal Doğan Tesisleri'nde yeni teknik direktör Hüseyin Kalpar ile bir basın toplantısı düzenleyen Gaziantepspor Genel Sekreteri Bülent Mamatoğlu, Hüseyin Kalpar'ın Gaziantep'in yetiştirdiği değerli teknik direktörlerden birisi olduğunu ve bugüne kadarki başarılarından dolayı onur duyduklarını söyledi. 
     Mamatoğlu, Kalpar'ın Gaziantepspor'da da başarılı olacağına inandıklarını belirterek, ''Türkiye ligi zor bir lig. Eğer zamanında tedbir alınmazsa çok büyük sıkıntılar yaşayabilirsiniz. Biz de onun için böyle bir tasarrufta bulunduk. Faruk Hadzibegiç ile aramızda yaşanan bir anlaşmazlıktan dolayı dün akşam ani bir kararla görevine son verdik. Kimse Gaziantep camiasından ve Gaziantepspor'dan yukarıda değildir'' dedi. Gaziantepspor'un yeni teknik direktörü Hüseyin Kalpar da, Gaziantepspor'da ikinci kez teknik direktörlük görevine getirildiğini ve bundan büyük mutluluk duyduğunu kaydetti. 
     Kalpar, her Gaziantepli'nin istediği başarıyı yakalamak için Gaziantepspor'da bulunduğunu ifade ederek, şunları söyledi 
     ''Gaziantepspor'a olacak olan katkımız ne varsa bunu vermeye hazırız. Zaman zaman inişli çıkışlı grafikler olacaktır. Eğer aranırsa yanlış ve eksik mutlaka bulunur. Olumlu yaklaşılır, yapıcı davranılır ve düşünülürse Gaziantepspor'u iyiye taşımak daha kolay olur. Gaziantepspor'u beklenen başarıya nasıl taşıyabiliriz, onun çalışması içerisinde olacağız.'' 
     
</TEXT>
</DOC>
