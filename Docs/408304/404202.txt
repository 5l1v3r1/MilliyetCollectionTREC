<DOC>
<DOCNO> 404202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/spor/spo04.html </URL>
<DATE> 2005/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Aktuğ veda etti 
</HEADLINE>
<TEXT>


Trabzonspor Başkanı Atay Aktuğ, veda toplantısında bu sezon haricinde iyi işler yaptıklarını söyledi, "Heyecanımız kaybolduğu için bırakıyorum" dedi 


Başkan Atay Aktuğ dün düzenlediği veda toplantısında çarpıcı açıklamalar yaptı. Aktuğ'dan önce söz alan Kulüp Genel Müdürü Burak Gürdal, yönetimin icraatlarını anlatan bir multivizyon gösterisi sundu. Bu sezonun ilk yarısı dışında iyi işler yaptıklarını kaydeden Aktuğ ise "Güney Kıbrıs takımına elenince camia, heyecanını kaybetti. O dönemde ben de heyecanımı kaybettiğim için bırakmayı düşündüm. Ancak yeniden aday olmama kararımı Diyarbakır maçından sonra verdim" diye konuştu. 
Yönetimi değiştirip, yeniden aday olması için kendisine yapılan önerileri kabul etmediğini de vurgulayan Atay Aktuğ, "Ben kimseyi satmam. Onlarla yola çıktım, onlarla da gidiyorum" dedi. 

'Bırakma bizi hocam' 

Trabzonspor'un dün yaptığı idmanda duygusal dakikalar yaşandı. "www.trabzonsport.com" sitesine üye taraftarlar, Halilhodziç'e ortak olarak kaleme alınmış bir mektup verdi. Bordo-mavililer, Ankaraspor yenilgisi ardından, "Buraya kariyerimi yitirmek için gelmedim" diyen Boşnak hocaya destek verip, görevini sürdürmesini istediler. 

Kongre başlıyor 

Bordo-mavili kulübün 2 gün sürecek seçimli mali genel kurulu bugün başlıyor. 19 Mayıs Spor Spor Salonu'nda 10.00'da start alacak genel kurulun ilk gününde yönetim kurulunun ibrası yapılacak. Toplam 3 bin 520 üyenin oy kullanabileceği başkanlık seçimi ise yarın gerçekleştirilecek. 


</TEXT>
</DOC>
