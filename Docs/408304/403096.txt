<DOC>
<DOCNO> 403096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sonsiy14.html </URL>
<DATE> 2005/12/13/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Ecevit ABD'nin desteğiyle Türkiye'de bölücü terör teşvik ediliyor 
</HEADLINE>
<TEXT>

     Eski Başbakan Bülent Ecevit, Türkiye’de bölücü terörün ABD’nin desteğiyle hızla teşvik edildiğini savundu. 
     Ecevit, Oran’da çalışma ofisi olarak kullandığı evinde düzenlediği basın toplantısında, Van Yüzüncüyıl Üniversitesi Rektörü Yücel Aşkın’la ilgili davanın yarın başlayacağına dikkati çekerek, "Davanın bir an önce hukuk kurallarına uygun şekilde sonuçlanmasını temenni ederim" dedi. 
     Rektör Aşkın’a savcılıkta uygulanan davranışın daha önce tepkilere neden olduğunu anımsatan Ecevit, "Bir üniversite rektörünün savcılıktan cezaevine polis tarafından kollarından tutularak götürülmesi ve aylarca hakkında herhangi bir işlem yapılmaksızın tutuklu işlemi görmesi yalnız hukuk açısından değil insanlık açısından da kabul edilemez" diye konuştu. 
     Ecevit, bu olayın hukuk sisteminde uygulamayla ilgili olarak ciddi çalışmalar yapılması gerekliliğini bir kez daha ortaya koyduğunu kaydetti. 
     Gazetecilerin sorularını da yanıtlayan Ecevit, Rektör Aşkın’ın üniversitedeki irticai kadrolaşmayla mücadele ettiği için hedef alındığı iddialarından söz edilmesi üzerine şunları söyledi 
     "İnsanın aklına o olasılık da geliyor. Fakat bu konuda bir şey söyleyecek durumda değilim. Ama Türkiye’nin saygınlığı açısından, uluslararası ilişkiler açısından bu kadar hassas bir konunun uzatılması üzücü olabilir. Söylediğiniz olasılık akla geliyor tabii. 
     Rektörün görev almasından önceki dönemde gericilikle ilgili iddiaların Van Üniversitesi’nde yaygın olduğu biliniyordu." 
     
     ERDOĞAN’IN SÖZLERİ 
     Ecevit, bir başka soruya karşılık verirken, Başbakan Recep Tayyip Erdoğan’ın son zamanlarda din ve siyasetle ilgili birbirini izleyen açıklamalarda bulunduğunu söyledi. 
     Başbakan Erdoğan’ın her gezisinde farklı değerlendirmelerde bulunduğunu ifade eden Ecevit, "Sayın Başbakan birbiri ardına kamuoyunun kafasını karıştıracak şekilde bazı sloganlar ortaya atıyor. 
     Bu gibi sloganlar aslında 25-30 yıl önce gençlerin ideolojik nedenlerle kullandıkları tabirlerdi. Sayın Başbakan, şimdi bunları çok geriden gelerek ne anlama gelerek kullanması çok üzücü bir olay" diye konuştu. 
     Ecevit, bir gazetecinin AK Partili bazı belediyelerin içki yasağına yönelik girişimlerde bulunduklarından söz etmesi üzerine, bu soruya konuyla ilgili çalışmalar yapan DSP Genel Sekreteri Tayfun İçli’nin yanıt vermesini istedi. İçli de "Sayın Erdoğan’ın içki konusundaki görüşleri, basına getirilen sansür konusundaki yaklaşımları gösteriyor ki 100 yıl öncesine yönelik özlemleri var. 
     Basına sansür konusunda Abdulhamit’e, içki yasağı konusunda da 4.Murat’a özeniyor" dedi. 
     -CIA VE FBI BAŞKANLARININ ZİYARETİ- Ecevit, bir gazetecinin sorusuna yanıt verirken CIA ve FBI başkanlarının aynı dönemde Ankara’ya gelmelerinin merak uyandırdığını, bu konuda resmi bir açıklama yapılmasının yerinde olacağını söyledi. 
     Bush döneminde "ABD’nin bölücü bir takım çalışmalar yaptığı yönündeki kaygıların arttığını" savunan Ecevit, bir soru üzerine başbakanlığı döneminde bu konulardaki kaygılarını açıkça dile getirdiğini söyledi. 
     Ecevit, "ABD’nin şimdi çok açık bir şekilde Irak yoluyla Türkiye’ye yönelik ciddi bir takım tavırlar aldığı görülüyor. Irak’ın ABD tarafından işgali üzerine Kuzey Irak’tan Türkiye’ye yönelen zarar verici bir takım çalışmaları ABD’nin desteklediği açıkça ortaya çıkmıştır" dedi. 
     Bölücü akımların Türkiye’ye karşı serbestçe hareket eder hale geldiklerini ifade eden Ecevit, şunları söyledi 
     "Bugünlerde Irak’tan Türkiye’ye yönelik saldırıların ve kaygı verici olayların Amerikan desteğiyle ve onayıyla gerçekleştiğinden hiçbir kuşku yok. 
     Türkiye’de bölücü terör vardır ama bunun demokratik hukuk kuralları içinde önlenmesi mümkündür. Biz hükümetimiz döneminde bunu ispat ettik. Şimdi ABD’nin desteğiyle Türkiye’de bölücü terör hızla teşvik edilmektedir. Bu ittifak anlayışıyla bağdaşmayacak bir durumdur. CIA ve FBI yöneticileriyle ne görüşüldü bilmiyorum. Ama hazır değerli istihbarat örgütü başkanları Türkiye’ye gelmişken, onlara ciddi bazı tedbirler konusunda isteklerimizin iletilmesi yerinde olur." 
     
</TEXT>
</DOC>
