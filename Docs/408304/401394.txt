<DOC>
<DOCNO> 401394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sonsiy04.html </URL>
<DATE> 2005/12/07/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Camilerde kadınlara ''özel saatler'' 
</HEADLINE>
<TEXT>

     ANKARA ANKA 

Diyanet İşleri Başkanlığı, yeni bir düzenlemeye giderek bazı camileri önceden belirlenecek belirli saatlerde sadece kadınlara tahsis edecek. 
     Diyanet İşleri Başkan Yardımcısı İzzet Er ANKA’ya verdiği bilgide, Diyanet’in internet sitesini kadınlara, gençlere ve çocuklara yönelik olarak ayrı ayrı düzenleyeceklerini bildirdi. 
     Diyanet’in yeni bir tasarı hazırlığı içinde olduğunu ifade eden Er, bu tasarı ile bazı camileri belirli zamanlarda kadınlara ayırmayı ya da bazı camileri sadece kadınlara tahsis etmeyi planladıklarını söyledi. Er, belirli saatlerde uzman kişilerin kadınları din ve çocuk yetiştirme konusunda aydınlatacağına işaret ederek, Diyanet’in camilerde çocuk programları düzenleyeceğini bildirdi. 
     
     ANAOKULU UZMANLARINDAN FAYDALANILACAK 

     Çocukların gelişim evresini göz önüne alarak camilerde çocuk programları düzenleyeceklerine değinen Er, gerekirse film ve çizgi film gibi gösterimler yapabileceklerini de söyledi. Er, bu konuda anaokulu öğretmenlerinden ve uzmanlardan yardım alacaklarını bildirirken, dini öğretirken oyun yöntemine başvuracaklarını kaydetti. Camilere gerekirse bilgisayarlı ortam hazırlayacaklarını ifade eden Er, bu çalışmaları 2006’nın ikinci yarısında hayata geçirmeyi planladıklarını anlattı. 
     
</TEXT>
</DOC>
