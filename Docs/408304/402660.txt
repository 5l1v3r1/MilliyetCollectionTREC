<DOC>
<DOCNO> 402660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sondun03.html </URL>
<DATE> 2005/12/12/ </DATE>
<TIME> 06.40 </TIME>
<AUTHOR>  </AUTHOR>
<HEADLINE>
ABD'de karaya vuran 9 balina ile 24 yunus öldü 
</HEADLINE>
<TEXT>

     ABD'nin Cape Cod koyunda karaya vuran balinalardan 9'unun, yunuslardan ise 24'ünün öldüğü bildirildi. 
     Karaya vuran hayvanlarla ilgili çalışmalarda bulunan ''Cape Code Stranding Network Cape Cod Karayavuruş Şebekesi yetkilisi Kristen Patchett, konuya ilişkin yaptığı açıklamada, hayatta kalan 5 balina ile 7 yunusun ise acılarına son vermek amacıyla uyutulması gerektiğini belirtti. 
     Yetkililer, 9 Aralık Cuma günü çıkan kar fırtınasının etkisiyle oluşan rüzgarlar ve güçlü gelgit çalkantılarının balina ve yunusların sığ sularda mahsur kalmalarına yolaçmış olmasından şüphelenildiğini ifade ettiler. Balinaların karaya vurmasının diğer bir nedeninin ise hastalıklar olabileceği belirtildi. 
     Yetkililer, ölen hayvanlardan bazılarına bugün otopsi yapılarak ölüm nedeninin açıklığa kavuşturulacağını kaydettiler. 
     
</TEXT>
</DOC>
