<DOC>
<DOCNO> 403123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sonspo18.html </URL>
<DATE> 2005/12/13/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Trabzonspor'da üçüncü aday Özkan Sümer... 
</HEADLINE>
<TEXT>

     Trabzonspor'da, 17-18 Aralık'ta yapılacak seçimli mali genel kurul öncesi kulüp eski başkanlarından Özkan Sümer, genel kurulda başkanlığa adaylığını açıklayan üçüncü isim oldu. 
     Sümer, Trabzon Gazeteciler Cemiyeti'nde düzenlediği basın toplantısında, ''Trabzonspor, her ne kadar olağan bir genel kurul kararı almış olsa da dış şartları olağanüstü görerek bu genel kurula başkan adayı olarak katılma kararı verdim'' dedi. Sümer, ''Bu olağanüstülük içerisinde elbette ki herkesin fark ettiği gibi çok zor, etkileyici şartlar var. Buna daha fazla ilgisiz kalmamak ve bu doğrultuda katılmayı bir ihtiyaç olarak gördüğümüz için böyle bir karar almayı yeğledik'' diye konuştu. 
     Olağanüstü şartlar derken kulübün kendi şartlarını kastettiğini ifade eden Sümer, ''Yönetim kurulu da elbette ki bu şartları kabul etmiş olacak ki seçim kararı aldı. Trabzonspor, zor bir süreçten geçiyor. Bu süreci iyi şekilde sonuçlandırmak elbette ki bir yönetim kabiliyetini gerekli kılıyor. Biz de bu bilgi ve birikim içinde olduğumuzu düşündük. Bu doğrultuda hizmeti devralmak arzusunda yola çıktık. Kendimizi yeterli görürken diğer başkan adayları için yetersiz diyemeyiz. Herkes kendisiyle ilgili değerlendirme yapmalı. Biz kendimizi yetkin buluyoruz. Aynı sorumluluğu diğer arkadaşlar da alıp bu kararı vermişler'' diye konuştu. 
     Görevde bulunduğu dönemde Tahkim Kurulu'nun Fenerbahçe ile ilgili verdiği kararı protesto etmek için istifa etmesinin duygusal bir karar olduğunu kaydeden Sümer, şöyle devam etti 
     ''O günkü ülke şartları içinde bir mesaj vermek doğrultusunda istifayı gerekli kıldım. Daha açıkçası istifa kararı dış etkenlerle ilgili hadiseydi. Bugün geri dönme kararım iç etkenlerle ilgilidir. Bunun ayrımına bakmak lazım. Dış etkenlerin bizi zorlayıcı bir kısım sebepleri olabilir. istifadan aldığımız önemli dersler var. Bize birçok gerçeği öğretti. Bu deneyimlerden sonra karar ve tavırlarımız daha farklı olabilir. Strateji belirleyerek camiayla olayların üzerine gitme bilinciyle hareket etmenin doğru olabileceğini düşünüyorum. Etkilerine baktığımız zaman istifanın Trabzonspor'a zarar verdiği gerçeği var.'' Hep ilerleyen, sağlam basan, güven veren, iç ve dış saygınlığı büyüyen bir Trabzonspor vaat edebileceğini ifade eden Sümer, şöyle konuştu 
     ''Trabzonspor'un hayrına, yararına olabilecek her şeye açık olduğumuzu beyan ediyorum. Eğer bir uzlaşma zemini yaratılabilir ise bu uzlaşma zeminine Trabzonspor'un daha güçlü bir yönetim kurulu oluşturması doğrultusunda katkı yaparız. Söz konusu kişiler değil, Trabzonspor'dur. Trabzonspor'un, yararına olabilecek her şeye evet demeye, yakınlık göstermeye katkı yapmaya hazırız.'' Sümer, göreve seçilmesi halinde Futbol Federasyonu seçimindeki tavrınız ne olacak biçimindeki bir soruya da ''Geçmiş seçimde Mehmet Ali Yılmaz da vardı, Levent Bıçakçı da vardı. Ben oyumu Yılmaz'dan yana kullanmıştım. Bu her şeyin açıklaması'' diye konuştu. 
     
</TEXT>
</DOC>
