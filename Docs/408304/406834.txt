<DOC>
<DOCNO> 406834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/ekonomi/eko03.html </URL>
<DATE> 2005/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençler YTL'ye çabuk alıştı 
</HEADLINE>
<TEXT>


YTL banknotların oranı yüzde 95.39'a ulaştı. YTL'ye alışkanlık düzeyi en yüksek çıkan grup yüzde 85.8 ile 15 - 24 yaş grubu oldu. Yaşlıların biraz daha zor alıştığı saptandı 

ANKARA AA 

Merkez Bankası MB , Yeni Türk Lirası YTL kullanımına geçildiği bu yıl, gelinen aşamada Türk Lirası TL banknotların piyasadan çekilmesinin büyük ölçüde tamamlandığını açıkladı. 23 Aralık itibariyle YTL banknotların oranı yüzde 95.39'a ulaştı. 
1 Ocak 2006'da, TL banknot ve madeni paralar geçerliliğini kaybedecek. Bu tarihten sonra zaman aşımı süresince, Merkez Bankası ve Ziraat Bankası şubeleri tarafından değişim yapılacak. TL banknotların zaman aşımı süresi 10 yıl, madeni paralarda ise 1 yıl olacak. 
MB'nın yaptırdığı araştırma, toplumun yüzde 81.7 gibi büyük bir oranının YTL kullanmaya alıştığını ortaya koydu. Henüz YTL'ye alışamadığını söyleyenler yüzde 17.2 düzeyinde kaldı. 
YTL'ye alışkanlık düzeyinin en gençten en yaşlıya doğru gidildikçe düştüğü gözlendi. Yaşanılan yere göre incelendiğinde ise YTL'ye alıştığını söyleyenlerin oranı metropol alanlarda yüzde 82.1, kentlerde yüzde 82.8, kırsal alanda yüzde 79.2 olarak ortaya çıktı. 

'Gerekliydi' 
Araştırmanın ortaya koyduğu bir başka çarpıcı bulguya göre, toplumun yüzde 66.1'i "YTL'ye geçişin gerekli olduğunu" düşünürken, geçişi gereksiz bulanların oranı ise yüzde 19.6'da kaldı. 

Kafalar biraz karıştı YTL banknotların toplam banknotlara oranı yüzde 95.39'a, yeni madeni paraların payı ise yüzde 85.657'ye ulaştı. YTL'ye en çabuk alışan grup yüzde 85.8 ile 15 - 24 yaş grubu oldu. En düşük alışkanlık düzeyi yüzde 67.1 ile 65 ve üzeri yaş grubu oldu. Toplumun yüzde 66.1'i "YTL'ye geçişi olumlu ve gerekli bulurken yüzde 19.6'sı 'gereksizdi' diyor. Toplumun yüzde 27.7'si para taşınmanın kolaylaştığına, yüzde 26.7'si değerinin, yüzde 24.8'i saygınlığının arttığına inanıyor. En önemli sorun ise yüzde 40.9'la hesapların ve kafaların karışması olarak gösterildi. 


</TEXT>
</DOC>
