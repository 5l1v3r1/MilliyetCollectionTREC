<DOC>
<DOCNO> 406843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/guncel/agun.html </URL>
<DATE> 2005/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurban plaza 
</HEADLINE>
<TEXT>


Bayrampaşa'daki Mega Center'ın 9 katlı sosyal hizmet binası kurban satış merkezi haline getirildi. Belediyecilere göre, kurbanlık satışında AB standardı yakalandı 

Mehmet Gündem - İstanbul 

Son yıllarda valilikler kurban kesim noktaları gibi satış noktalarını da kontrol altına aldı. Belediyeler de bu amaçla hazırlıklarına başlarken, Bayrampaşa Belediyesi, Avrupa'nın ikinci büyük gıda ve ticaret merkezi Mega Center'ın sosyal hizmet binasını satış noktası haline getirdi. 15 bin metrekare kapalı alanlı ve 9 katlı "kurban plaza", belediye yetkililerine göre AB standartlarında ve Türkiye'nin en büyük kurban satış merkezi. Anadolu'dan gelen kurbanlıklar incitilmeden, aç ve susuz kalmadan, temiz bir ortamda satışa sunulacak. 

Büyükbaş alınıyor 
Kurban plazaya sadece büyükbaş hayvanlar alınıyor. Bir köşede 18 hayvanıyla alıcı bekleyen Ahmet Mar, oğluyla gelmiş. Kurbanı satınca, gece ne olur ne olmaz diye oğlu parayı hemen bankaya götürecek. Mar, "O kadar emek verdik, bari bize sahte para vermeseler" diye endişeleniyor. Mar, hayvanına göre 1-3 milyar lira para isterken, sıkı pazarlıkçılardan çekindiğini söylüyor. "Nerede yatacaksınız " diye sorduğumda "Şuraya kıvrılacağız" diyor, hayvanların yanında, beton üzerine önce tahtaları koymuş, sonra da yatağını... 

İçeride çadır keyfi 
Aynı kattaki bir başkası da Tokat'tan gelmiş. Mahmut Kılıç ve oğulları, hayvanlar için kurdukları çadırda sobayı çoktan tüttürmüşler. Bu tabloyu görünce insanın aklına şu geliyor "Hayvanlar için AB standardı var, insan için yok..." 

Kira, hayvan başına 75 YTL 

Belediye, plazada konaklayacak hayvanların her biri için 75 milyon lira kira alıyor. Bayrampaşa Belediyesi Basın Danışmanı Muhammet Pamuk, yaşanan manzarayı düzelteceklerini, 9. katta hayvan sahipleri için ranza, duş kabini, mescit yapmak üzere çalışma başlattıklarını ve cuma günü biteceğini söyledi. 



</TEXT>
</DOC>
