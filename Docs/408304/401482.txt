<DOC>
<DOCNO> 401482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sontur38.html </URL>
<DATE> 2005/12/07/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
14 kişiye mezar olan otobüs davasının ilk duruşması görüldü 
</HEADLINE>
<TEXT>

     TEM Otoyolu'nun Sakarya-Düzce il sınırı yakınlarında 14 kişinin yanarak hayatını kaybettiği otobüs kazasıyla ilgili davanın ilk duruşması yapıldı. 
     Sakarya 2. Ağır Ceza Mahkemesi'nde görülen duruşmaya tutuklu sanıklardan şoför Cemil Coşkun ile oğlu Ali Coşkun ve sanık avukatlarıyla davacı Ali Sarıyer katıldı. 
     Duruşmada sanık avukatları, şoför Cemil Coşkun ve oğlunun kazada kusurlarının bulunmadığını savunarak, tahliyelerini istedi. 
     Kazada, 14 kişinin yanarak ölmesine sebep olmakla suçlanan şoför Cemil Coşkun, daha önce verdiği ifadelerin doğru olduğunu söyledi. 
     Hakimin, ''Otobüsün orta kapısındaki yükleri nereden aldınız '' sorusuna şoför Cemil Coşkun, şu yanıtı verdi 
     ''Giresun'un Alucra İlçesi'nden bir yolcu aldık. Yolcunun çok sayıda yükü vardı. Biz itiraz ettik. Tartışma başladı. Daha sonra yolcu, yüklerini almadığımız takdirde otobüse binmeyeceğini söyledi. Sonunda onu ve yüklerini aldık. Yükleri orta kapının önüne koyduk. Ancak bu yükler kapının açılmasını engellemeyecek şekildeydi. Kazada ölenlerin hepsi ön tarafta oturanlardı. Arkada oturanların birçoğu otobüsten çıkabildi. Kazada orta kapının açılmaması tamamen kaza esnasında otobüsün elektrik sigortasında meydana gelen arızadan kaynaklanıyor. Kapı çalışır durumdaydı.'' Olayda yakınlarını kaybeden davacı Ali Sarıyer de kaza nedeniyle herhangi bir fiziksel zarar görmediğini, ancak kaza sonrası psikolojik sorunlar yaşadığını kaydetti. 
     Alucra'dan alındığı belirtilen ve yüklerinin orta kapıya konulduğu öne sürülen kişiyi otobüs şoförüne daha önceden şikayet ettiklerini belirten Sarıyer, duruşmada şunları söyledi 
     ''Yolcu ile otobüs şoförü aşağıda tartışıyorlardı. Sonunda yolcuyu beraberindeki yüklerle almaya karar verdiler. Yükleri de orta kapıya yüklemeye başladılar. Benimle birlikte 2 kişi duruma itiraz ettik ama bizi dinlemediler.'' Mahkeme heyeti, muavin olarak görev yapan Ali Coşkun'u tutuksuz yargılanmak üzere serbest bıraktı. 
     Düzce il sınırı TEM Otoyolu'nda 7 Eylül 2005 tarihinde meydana gelen kazada 14 kişi yanarak ölmüştü. 
     
</TEXT>
</DOC>
