<DOC>
<DOCNO> 403049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/soneko16.html </URL>
<DATE> 2005/12/13/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Kasımda en yüksek getiri borsadan 
</HEADLINE>
<TEXT>

     Başlıca finansal yatırım araçları içerisinde borsa ve külçe altın kasımda reel getiri sağlarken, mevduat, dolar ve euro değer kaybetti. 
     Türkiye İstatistik Kurumu TÜİK seçilmiş finansal yatırım araçlarının kasım ayı nominal ve reel getiri oranlarını açıkladı. TÜİK’in aylık ortalamaları esas alarak yaptığı hesaplamaya göre kasımda vadeli YTL mevduat brüt ve nominal olarak yüzde 1.35, borsa endeksi yüzde 8.10, dolar yüzde 0.20 ve külçe altın yüzde 6.90 oranında getiri sağladı. Kasımda nominal olarak euro ise yüzde 1.90 oranında değer kaybetti. 
     Kasımda yüzde 0.95 oranında gerileyen ÜFE ve yüzde 1.40 olan TÜFE artışından arındırıldığında ise ÜFE bazında euro dışındaki bütün yatırım araçları reel getiri sağlarken, TÜFE bazında borsa ve külçe altın dışındaki bütün yatırım araçları reel olarak değer kaybetti. Kasımda YTL mevduatta ÜFE’ye göre yüzde 2.32 oranında reel getiri oluşurken, TÜFE bazında yüzde 0.05 oranında reel kayıp yaşandı. ÜFE bazında yüzde 9.14 oranında reel kazanç elde edilen borsa endeksinin TÜFE bazındaki reel getirisi ise yüzde 6.61 olarak gerçekleşti. 
     Dolarda ÜFE’ye göre yüzde 1.16 oranında kazanç, TÜFE’ye göre ise yüzde 1.18 oranında kayıp yaşadığı kasımda euro yatırımcısı ise ÜFE’ye göre yüzde 0.96, TÜFE’ye göre ise yüzde 3.25 oranında reel kayıp yaşadı. Külçe altındaki reel kazanç ÜFE’ye göre yüzde 7.93, TÜFE’ye göre ise yüzde 5.42 oranında gerçekleşti. 
     
     YILLIK GERÇEKLEŞME 
     Yıllık bazda ise YTL mevduat ve borsaya yatırım yapanlar reel olarak kazanç sağladı. Vadeli YTL mevduat sahipleri son bir yılda ÜFE’ye göre yüzde 13.83, TÜFE’ye göre ise yüzde 7.47 oranında reel kazanç elde etti. Borsa yatırımcılarının son bir yıllık reel kazancı ise ÜFE’ye göre yüzde 50.69, TÜFE’ye göre ise yüzde 42.27 oldu. 
     Yıllık bazda dolar, euro ve külçe altına yatırım yapanlar ise reel olarak kayıp yaşadı. Dolar yatırımcısının kasım ayı itibariyle yıllık kaybı ÜFE’ye göre yüzde 7.68, TÜFE’ye göre ise yüzde 12.83 olarak gerçekleşti. Euro yatırımcısının yıllık kaybı ise ÜFE’ye göre yüzde 16.24, TÜFE’ye göre ise yüzde 20.92 olarak hesaplandı. Külçe altın yatırımcısının yıllık kaybı ise ÜFE kapsamında yüzde 1.38, TÜFE kapsamında ise yüzde 6.89 oldu. 
     
     YILLIK ORTALAMA KAYIP 
     Yıllık ortalama bazda da mevduat faizi ÜFE’ye göre reel olarak yüzde 8.87, TÜFE’ye göre yüzde 7.45, borsa endeksi de ÜFE’ye göre yüzde 35.89, TÜFE’ye göre ise yüzde 34.11 oranında reel getiri sağladı. Dolar, euro ve külçe altın ise kasım ayı itibariyle yıllık ortalamalarda reel kayıp yaşanan yatırım araçları oldu. Dolar ÜFE bazında yüzde 11.70, TÜFE bazında yüzde 12.86, euro ÜFE bazında yüzde 9.98, TÜFE’de ise yüzde 11.16, külçe altın ÜFE’de yüzde 5.58, TÜFE’de ise yüzde 6.81 oranında reel olarak değer kaybetti. 
     YTL mevduata yatırım yapanlar üç aylık dönemde ÜFE’den arındırıldığında yüzde 3.60 oranında reel getiri sağlarken, TÜFE kapsamında yüzde 0.14 oranında kayıp yaşadı. Borsaya yatırım yapanlar üç aylık dönemde ÜFE’ye göre yüzde 19.29, TÜFE’ye göre de yüzde 14.98 oranında reel kazanç elde etti. 
     Dolar yatırımcısının ÜFE’ye göre yüzde 0.69 oranında reel kazanç elde ettiği üç aylık dönemde TÜFE’ye göre ise yüzde 2.95 kayıp yaşadı. Euro yatırımcısı üç aylık dönemde ÜFE 
     kapsamında yüzde 3.59, TÜFE kapsamında ise yüzde 7.08 oranında reel kayıp yaşadı. Külçe altın yatırımcısının reel kazancı ise üç aylık dönemde ÜFE kapsamında yüzde 10.54, TÜFE kapsamında ise yüzde 6.54 olarak gerçekleşti. 
     
     ALTI AYLIK GETİRİ 
     Altı aylık dönem itibariyle YTL mevduat, borsa ve külçe altına yatırım yapanlar reel getiri sağlarken, dolar ve euro yatırımcısı ise kayıp yaşadı. YTL mevduatın reel getirisi ÜFE’ye göre yüzde 7.81, TÜFE’e göre ise yüzde 3.32 olarak gerçekleşti. Borsa endeksinin reel getirisi ise altı ayda ÜFE kapsamında yüzde 41.65, TÜFE kapsamında ise yüzde 35.76 oldu. Kasım sonu itibariyle altı aylık dönemde külçe altın ÜFE kapsamında yüzde 9.65, TÜFE kapsamında ise yüzde 5.09 oranında reel getiri sağladı. 
     Doların ÜFE kapsamında yüzde 1.02, TÜFE kapsamında ise yüzde 5.13 oranında değer kaybettiği altı aylık dönemde, euro yatırımcısının kaybı ise ÜFE’ye göre yüzde 8.29, TÜFE’ye göre ise 12.10 olarak gerçekleşti. 
     
</TEXT>
</DOC>
