<DOC>
<DOCNO> 407125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sontur41.html </URL>
<DATE> 2005/12/27/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Topbaş İstiklal Caddesi'ndeki çalışmalar yılbaşı arifesine yetişecek 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, İstiklal Caddesi’ndeki çalışmaların bitme aşamasına geldiğini ve yılbaşı arifesine yetişeceğini bildirdi. 
     Topbaş, Bayrampaşa Belediyesi’nce hazırlanan ve iki mahallede pilot uygulaması yapılacak "Akıllı Kent" projesini başlattı. 
     İlçedeki bina, yol ve bağımsız birimler ile buralarda yaşayan insanlarla ilgili her türlü bilginin dijital ortama aktarılacağı sistemle, ileride yapılacak projelerin altyapısı oluşturulacak. 
     Topbaş ve Bayrampaşa Belediye Başkanı Hüseyin Bürge, görevlilerin, bilgileri kayıt altına almada kullanıldıkları "PDA" cihazının ilk denemesini de yaptı. 
     Proje hakkında bilgi veren Bürge, "Akıllı Kent" otomasyon sisteminde 120 kişilik bir ekiple çalışmaların yürütüleceğini ve ilk kez PDA cihazlarının kullanılacağını söyledi. 
     Kadir Topbaş da Büyükşehir Belediyesi olarak dijital haritaları tamamladıklarını belirterek, "Böylece kent bilgi sistemine doğru adımlarımızı attık. Bu dijital haritalarımızı Bayrampaşa Belediyemize de verdik. Gelişmiş olan teknolojiyi kullanarak arazideki tespitlerin artık kağıt, kalem kullanmadan daha teknik yöntemlerle merkeze intikali gerçekleşecek" dedi. 
     Evrak takibinin geçmişte büyük sıkıntılara neden olduğunu vurgulayan Topbaş, "Göreve geldikten sonra özellikle belediyeye yapılan müracaatları, başta imar dosyaları olmak üzere, artık vatandaşlarımız kendilerine verilen numarayla istedikleri zamanda evrak ve dosyaya ulaşabiliyorlar. Uygulanan buradaki sistemle, bir yapıyla ilgili problem dahi olsa bilgiler elinizde bulunuyor" diye konuştu. 
     
     İSTİKLAL CADDESİ’NDEKİ ÇALIŞMALAR 
     İstanbul Büyükşehir Belediye Başkanı Topbaş, yılbaşının yaklaştığı hatırlatılarak, "Beyoğlu İstiklal Caddesi’ndeki çalışmaların ne zaman sona ereceğinin" sorulması üzerine şunları söyledi 
     "İstanbul’un çok önemli merkezlerinden biri. Bu bölgeyle ilgili bizim düzenleme çalışmamız var. Orada, çok kazılar nedeniyle tahrip olmuş bir zemin vardı. Bu zeminin düzenlenmesi gerekiyordu. Ağaçların kökleri büyüdüğü için, zemindeki kanal denilen eski yapılan tonozu tahrip etmesiyle oradan birtakım mahlukat dışarı çıktı. Ayrıca, güvenlik kameralarının görüntülerini etkilediği için ağaçların kaldırılması söz konusu oldu. 
     İstiklal Caddesi ve ara sokaklarıyla birlikte 11 trilyonluk bir yatırım projesi yapıldı. Şu anda birtakım detaylarda problemler var. 
     Kalın blok taşları uygulaması zorluğu var. Kotun yükselmemesi lazım. 
     Betonun kaldırılması gerekiyordu, bunlar da yapıldı. Şu anda bitme noktasında. Yılbaşı arifesine yetişiyor. Yılbaşından sonra da bazı detay rötuşlar yapılacak." Topbaş, cadde üzerinde ayrıca binalarda "konsol çalışan çiçek sepetlerini" hazırladıklarını ve bir ay içinde montajının yapılacağını dile getirerek, "Ağaç dikme yerine büyük dev saksılarda ağaç ve çiçek uygulamamız olacak. İtalya ve Fransa’dan örnekler getirildi. 1-2 ay içinde yerine konulacaklar. Tarihi yapıların aydınlatılması söz konusu. Bina cephelerinin, balkon ve pencerelerine çiçeklendirme yapılmasını arzu etmekteyiz" dedi. 
     
     KURBAN BAYRAMI HAZIRLIKLARI 
     Kadir Topbaş, Kurban Bayramı’nda alınan önlemlere ilişkin soru üzerine de şunları kaydetti 
     "Bu yıl, geçen yıldan daha farklı olacak. İstanbul’un 7 noktasında modern kurban kesim merkezi oluşturduk. Amacımız kent içine canlı hayvan sokmamak. Tabii buna alternatifini, çözümünü getirmek gerekiyor. Belediyelerimiz kurban mahallerini disipline ettiler. 
     Kentin katlı otopark ihtiyacı var. Bunları çok maksatlı yapmak gerek. Otopark hizmeti yanı sıra semt pazarı kurulmasına imkan vermek, yılda bir defa da kurban kesimi için kullanılabilir. Büyükşehir Belediyesi’nin ’yap-işlet-devret’ olarak vermekte olduğumuz otoparkları, bu maksatla kullanılmak üzere vermeye çalışıyoruz." Kurban kesmenin bir vecibe olduğunu vurgulayan Topbaş, "Bunu yaparken de İslam’ın kendisinin prensibi olan hoşgörüyü, sevgiyi, çevreye, insana ve hayvana olan saygıyı da yitirmeden olmalı. Sadece bir hayvan kesmek değil, onun işlev olarak yapılırken ondaki ibadet ruhunun da yapılması lazım. Yanlış yapan olursa mutlaka cezai soruşturmalarımız var. Cadde kenarındaki kesimlere mutlaka müdahale edilir" dedi. 
     Kadir Topbaş, Kurban Bayramı’nda kurbanın 3 gün içerisinde kesilebileceğini ifade ederek, "Kesim 3 güne yayıldığı takdirde çok daha rahat olacaktır. Yarım gün içinde binlerce hayvan işleme tabi tutulursa ciddi sorun çıkartıyor. Bunun zamana yaydırılması gerektiğini düşünüyorum" diye konuştu. 
     Büyükşehir Belediye Başkanı Topbaş, 2005 yılında İstanbul’un büyük organizasyonlara ev sahipliği yaptığını hatırlatarak, sözlerini şöyle tamamladı 
     "2005 yılındaki büyük organizasyonlar ve başarılar gibi ülkemiz ve İstanbulumuz, 2006’da inşallah bu başarılar ve daha fazlasına imza atacaktır. Tüm İstanbullular’ın, dünya insanının 2006 ile birlikte gelecek yeni yılını kutluyorum. Tüm İslam aleminin de önümüzdeki Kurban Bayramı’nı kutluyorum. Allah ibadetlerini kabul etsin." 
     
</TEXT>
</DOC>
