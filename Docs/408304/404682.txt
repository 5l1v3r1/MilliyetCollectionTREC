<DOC>
<DOCNO> 404682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/soneko02.html </URL>
<DATE> 2005/12/19/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Faizlerdeki düşüş şirketlerin finansman giderini azalttı 
</HEADLINE>
<TEXT>

     Faiz oranlarındaki düşüş, borçlarındaki artışa karşın şirketler kesiminin finansman maliyetlerini de önemli ölçüde azalttı. 
     Merkez Bankası’nın toplam 6 bin 667 küçük, orta ve büyük ölçekli şirketin bilançosundan oluşturduğu Sektör Bilançoları Araştırması’nda yer alan verilere göre söz konusu şirketlerin 2002 yılında 10.1 katrilyon lira olan finansman giderleri, 2003 yılında 5.9 katrilyona, 2004 yılında ise 7.3 katrilyona geriledi. Türkiye’de genel faiz oranlarının yüzde 60’larda seyrettiği 2002 yılıyla yüzde 25’lere kadar indiği 2004 yılı arasında şirketlerin 
     finansman giderleri yüzde 28 oranında azaldı. 
     2002-2004 yılları arasında şirketlerin kısa vadeli 
     borçlanmalar için ödediği faizler yüzde 14.3 oranında azalarak 6.3 katrilyon liradan 5.4 katrilyon liraya gerilerken, uzun vadeli borçlanmalar için ödedikleri faizler ise lüzde 50.4 oranında azalarak 3.8 katrilyon liradan 1.9 katrilyon liraya indi. 
     
     FAİZ GELİRLERİ DE AZALDI 
     Bu arada şirketlerin faiz gelirleri de bu dönemde önemli ölçüde azaldı. Söz konusu 6 bin 667 şirketin 2002 yılında 2.6 katrilyon lira olan faiz geliri, 2003 yılında 2.7 katrilyon liraya çıktıktan sonra 2004 yılında 2.3 
     katrilyon liraya geriledi. 
     
</TEXT>
</DOC>
