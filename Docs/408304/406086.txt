<DOC>
<DOCNO> 406086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sontur19.html </URL>
<DATE> 2005/12/23/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Rektör Aşkın'ın hastane odasının altındaki yolda park yasağı 
</HEADLINE>
<TEXT>

     Yüzüncü Yıl Üniversitesi YYÜ Rektörü Prof. Dr. Yücel Aşkın’ın tedavi gördüğü hastanede kaldığı odanın alt kısmındaki yola, güvenlik gerekçesiyle park yasağı getirildi. 
     Alınan bilgiye göre, YYÜ Genel Sekreter Yardımcısı Enver Arpalı’nın cezaevinde intiharının ardından rahatsızlanarak YYÜ Tıp Fakültesi Araştırma Hastanesi’nde tedavi altına alınan Rektör Aşkın için hastanedeki güvenlik önlemleri artırıldı. 
     Hastanede 13 Kasım’dan bu yana tedavi gören Rektör Aşkın’ın, Genel Cerrahi Servisi Yoğun Bakım Ünitesi’nde kaldığı odasının alt tarafında bulunan yola, ambulanslar dışında başka araçların park etmesine yasak getirildi. Rektör Aşkın’ın kaldığı odanın parmaklıkla çevrilen penceresinin alt kısmında da 24 saat nöbet tutan güvenlik görevlileri, vatandaşların burada beklemesine izin vermiyor. 
     Öte yandan, güvenlik önlemleri çerçevesinde odanın penceresinin altında bulunan bölüme de çatı yapılmasına başlandı. Çatıda çalışan işçiler, Hastane Başmüdürü Metin Günsan’dan alınan yazılı izin belgesiyle üst aramaları yapıldıktan sonra çalışmalarını yürütüyor. 
     Rektör Aşkın’ın 15 Aralık’taki duruşmasının ardından hastane yönetimi tarafından sağlık durumuyla ilgili şu ana kadar herhangi bir açıklama yapılmazken, Aşkın’ın her gün düzenli olarak doktor gözetiminde koltuk değnekleri yardımıyla yürüyüş yaptığı öğrenildi. 
     
</TEXT>
</DOC>
