<DOC>
<DOCNO> 406763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sontur12.html </URL>
<DATE> 2005/12/26/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Pusu kurup, ölüme çağırdılar 
</HEADLINE>
<TEXT>

     
     Emre KOŞAK BURSA, DHA 
     
BURSA'da Uludağ eteklerindeki Gökdere Boğazı'nda iki grup arasında çıkan silahlı çatışmada bir kişi öldü, 2 kişi yaralandı. Jandarma, olayla ilgili 4 kişiyi gözaltına aldı. 
     
     PUSU KURUP DAVET ETTİ 
     Merkez Osmangazi İlçesi'ne bağlı Küçük Balıklı Mahallesi'nde oturan Ramiz Yılmaz Aslan, bir ay önce kardeşiyle kavga eden ve arkadaşlarının aracı olmasıyla barıştığı aynı mahallede oturan Coşkun Tosun'u cep telefonu ile arayıp, otomobil satışı konusunda kendisine yardımcı olmasını istedi. Teklifi kabul eden Tosun, meslektaşı olan dokumacı arkadaşı Bilal Çiftçi'nin kullandığı otomobille saat 18.00 sıralarında buluşma yerine gitti. Burada, Tosun ve Çiftçi ile buluşan Ramiz Yılmaz Aslan ile beraberindeki 3 kişi bir süre araba satışı ile ilgili konuştu. Görüşme sırasında Aslan, sohbeti Uludağ eteklerinde piknik yapıp alkol alarak sürdürmek istediğini söyledi. 
     SİLAHLA TEHDİT EDİP BARAKAYA GÖTÜRDÜLER Tosun ve Çiftçi'nin daveti kabul etmesi üzerine taraflar arabalarıyla Osmangazi İlçesi'ne bağlı Maksem Mahallesi'ne geldi. Ormanlık alanda arabadan inen taraflar yürürken, Ramiz Yılmaz Aslan ve arkadaşları tabancalarını çıkartıp Tosun ve Çiftçi'yi ölümle tehdit ederek, yaklaşık iki kilometre uzaklıktaki Gökdere Boğazı'nda kullanılmayan boş bir kulübeye getirdi. 
     
     AYAKLARINI BAĞLAYIP BAŞINDAN VURDULAR 
     Burada kendisini bekleyen iki arkadaşıyla buluşan Aslan, Tosun’a, kardeşiyle yaptığı kavgayı anımsatarak, O kavgayı unutmadık. Biz mafyayız. Bu kavga bitmedi. Biz buraların ağasıyız. Bunun hesabını verceksin'' dedi. Taraflar arasında kavga çıktı. Bir çocuk babası Coşkun Tosun, direnmesine rağmen ayaklarının bağlanmasını engeleyemedi. Bu sırada Aslan, silahını doğrulttuğu Coşkun Tosun'u kafasından vurarak öldürdü. 
     
     CANINI ZOR KURTARDI 
     Arkadaşı Coşkun Tosun'un gözleri önünde öldürülmesine tanık olan Bilal Çiftçi, boğuşma sırasında bir kişinin elindeki tabancayı alıp, rast gele ateş ederek kaçmaya başladı. Çiftçi'nin tabancasından çıkan kurşunlar, Ömer Kuru ve Gökhan Ocak'a isabet etti. Ramiz Yılmaz Aslan, arkadaşları Kuru ve Ocak'ın yaralandığını görünce, kavgaya karışan arkadaşları 28-32 yaşları arasındaki Ertan Kopral, Nihat Yaşar ve İsmail Özcan'la birlikte kaçtı. 
     
     POLİSE HABER VERDİ 
     Koşarak olay yerinden uzaklaşan evli ve iki çocuk babası Bilal Çiftçi, polisi arayıp yardım istedi. Kısa sürede olay yerine gelen polis ve jandarma, kolundan ve bacağından yaralanan Ömer Kuru ile vucudunun çeşitli yerlerine kurşun isabet eden Gökhan Ocak’ı buldu. Yaralılar, çağrılan ambulanla Bursa Devlet Hastanesi'ne kaldırıldı. 
     
     YAKALANDILAR 
     Çevrede arama yapan jandarma, kaçan dört saldırganı kısa sürede yakalayıp gözaltına aldı. Olayın şokundan kurtulamayan Bilal Çifçi, Aramızda husumet yoktu. Aklımıza kötü bir şey gelmedi. Bizi konuşmak ve alkol almak için buraya getirdiler. Silah zoruyla kulübeye sokmak istediler. Her şeyi önceden planlamışlar. Coşkun'u, gözlerimin önünde öldürdüler. Üzerime üç kişi çullandı. Onlara karşı direndim'' diye konuştu. 
     Bir kişinin öldüğü iki kişinin yaralandığı cinayetle ilgili soruşturmaya Bursa Cumhuriyet Savcılığı’nca başlandı. İfadeleri alınan zanlıların, Adam öldürmek’ suçundan mahkemeye çıkartılacağı bildirildi. 
     
</TEXT>
</DOC>
