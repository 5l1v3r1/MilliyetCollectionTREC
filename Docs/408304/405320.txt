<DOC>
<DOCNO> 405320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sondun59.html </URL>
<DATE> 2005/12/21/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Tsunami faciasının bilançosu 400 bini bulabilirmiş 
</HEADLINE>
<TEXT>

     Hint okyanusu kıyılarını geçen yılın 26 aralığında silip süpüren dev dalgalarda ölenlerin sayısının 400 bini bulabileceği bildirildi. 
     Katolik kilisesinin hayır kurumu Caritas İnternationalis yetkilileri, bu gece Roma'da düzenledikleri basın toplantısında, gerçek ölü sayısının resmi rakamların aşağı yukarı iki katı olabileceğini, bunun da yaklaşık 400 bin kişinin felakette hayatını kaybettiği anlamına geldiğini söylediler. 
     Caritas sorumluları, bu rakamı felaketten sonra bölgede bir yıldır sürdürdükleri yardım çalışmaları sırasında yerel yetkililerden elde ettikleri verilere dayanarak verdiklerini belirtti. 
     Paolo Beccegatto adlı Caritas yetkilisi, ''Sadece Banda Açe bölgesinde resmi yetkililere göre 1500 kişi öldü, ama yerel toplulukların liderleri 25 bin can kaybından söz ediyor'' dedi. 
     Caritas'a göre, Tayland'daki bilanço da, hiçbir yerde sayımları yapılmamış çok sayıda Burmalı kaçak göçmeni kapsamadığı için kurban sayısı gerçeği yansıtmıyor. 
     
</TEXT>
</DOC>
