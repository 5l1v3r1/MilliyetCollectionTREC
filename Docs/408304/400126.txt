<DOC>
<DOCNO> 400126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/ekonomi/eko07.html </URL>
<DATE> 2005/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Genç aileler küçük otomobile yaradı 
</HEADLINE>
<TEXT>


Ford Otosan Genel Müdürü Turgay Durak, yeni Fiesta ve Fusion'ın tanıtım toplantısında, "Türkiye'nin demografik yapısındaki değişiklik, genç ailelerin ortaya çıkması sonucu küçük otomobil pazarı büyüdü" dedi 

İSTANBUL AA 

Ford Otosan Genel Müdürü Turgay Durak, Türkiye'nin demografik yapısındaki değişiklik ve genç ailelerin ortaya çıkmasıyla küçük otomobil pazarında büyüme gerçekleştiğini bildirdi. 
Ford Otosan, yeni Fiesta ve Fusion'u İstanbul'da tanıttı. Tanıtım nedeniyle düzenlenen toplantıda konuşan Ford Otosan Genel Müdürü Tugay Durak, Türkiye'de son 4 yılın pazar liderinin Ford Otosan olduğunu söyledi. 
2001 kriz yılında Ford'un pazar payının yüzde 11.9 olduğunu belirten Durak, 2003'te yeni ürünlerin pazara sunulmasıyla pazar payında artışlar olduğunu kaydetti. 
Durak, bu yıl toplam otomobil satışında ekim sonu itibariyle de pazarda ikinciliğe ulaştıklarını söyledi. Yeni ürünlerin devreye girmesiyle otomobil pazar payının arttığına işaret eden Durak, Focus, Fiesta ve Fusion'daki yenilemelerle pazardaki yerlerini korumak üzerine çalıştırdıklarını anlattı. 

Yeni modeller 
2002'de Türkiye pazarına sunulan ve bugüne kadar 33 bini aşan satış rakamıyla Fiesta, Ford Focus'un ardından Ford markasının Türkiye'de en çok satılan ikinci modeli oldu. Ford Otosan Satış ve Pazarlama Genel Müdür Yardımcısı Aykut Özüner ise, Fiesta'nın Türkiye'de elde ettiği başarının arkasında, bir kaç önemli faktör bulunduğunu belirterek, "Küçük otomobillerde sessiz, ekonomik ve güçlü dizel motor dönemini başlattık"dedi. 
Ford Fusion'ın ise satış rakamları itibarıyla Fiesta'yı takip ettiğini belirten Özüner, Fusion'ın yüksek sürüş konumu ve geniş iç hacmiyle kendine has bir segment oluşturduğunu söyledi. 


</TEXT>
</DOC>
