<DOC>
<DOCNO> 401028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/soneko38.html </URL>
<DATE> 2005/12/06/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Telsim Yönetim Kurulu Başkanı En az 3 büyük firma rekabet edecek 
</HEADLINE>
<TEXT>

     Telsim Yönetim Kurulu Başkanı ve Tasarruf Mevduatı Sigorta Fonu TMSF Başkan Yardımcısı Ferruh Tunç, Telsim ihalesiyle ilgili yaptıkları projeksiyonlarda ideal olarak 7-8 kalıcı teklif almayı öngördüklerini belirterek, ''Biz o bakımdan rahatız'' dedi. 
     Tunç, Telsim ihalesi için teklif verme süresinin dün sona ermesine ilişkin AA muhabirine yaptığı açıklamada, yerli firmaların zaten ciddi ortaklık seçenekleriyle bu prosese dahil olduklarını kaydetti. 
     Beklentilerinin başından beri, ön yeterlilik için başvuran 15 firmanın iki veya üçlü birtakım konsorsiyumlara dönüşebileceği yönünde olduğunu dile getiren Tunç, şöyle devam etti 
     ''Türk firmaları bilgi odasında ciddi birtakım çalışmalar yapmışlardır. Çünkü girdiler, öğrendiler, değerlendirdiler ve çalıştılar. Eğer tek başlarına girmek istemişlerse de başka sebepler söz konusu olabilir. Telsim çok iyi bir firma değil sonucuna varmış olabilirler, Telsim çok pahalı demiş olabilirler. Bunlar teorik seçenekler... Ama bence Türk firmalarının teklif vermemelerinin esaslı sebebi, zaten tek başlarına teklif vermeyecekleri yönündeki çıkışlarıyla ilgili. Gönül isterdi ki teklif verenler arasında bir de yerli firma olsun. Olmadı. O, ihtimalimizin dışında değildi. Bir veya iki yerli firma olsaydı daha iyi olacaktı.'' 
     
     ''İHALE, 13 ARALIK'TA YÜZDE 90-95 SONUÇLANIR'' 
     Ferruh Tunç, Telsim ihalesi benzeri büyük satışlarda genellikle ortaklıkların konuşulduğunu ve muhammen bedel ile teklif arasında ciddi farklar olabildiğini ifade etti. 
     Tunç, ''Bunların kimisi meraktan gelir. Türkiye pazarını veya bir firma üzerinde çalışır, bir beraberliği yoklar. Kendilerine göre bir değer çalışması yaparlar'' diye konuştu. 
     İhale sürecinin küçük farklılıklar dışında TMSF'nin satış stratejisi çerçevesinde cereyan ettiğini vurgulayan Tunç, ''Yaptığımız projeksiyonlarda ideal olarak 7-8 kalıcı teklif almak vardı. Şu andaki durum buna uygun gidiyor. Biz o bakımdan rahatız. Çünkü sattığımız mal çimento gibi bir şey değil. Dolayısıyla ciddi düzeyde gelebilecek teklif, kestirilebilir bir teklif sayısı'' dedi. 
     Açık artırmada rekabet etmesi beklenen en az 3 büyük firma bulunduğuna dikkat çeken Tunç, ihalenin 13 Aralık'ta yüzde 90-95 ihtimalle sonuçlanmasını beklediğini söyledi. 
     Tunç, Telsim'in muhammen bedelinin iki katı ve daha üstünde rakamların telaffuz edilmesini çok abartılı bulduğunu dile getirerek, ''İhale süreci şu ana kadar iyi gidiyor. Bundan sonra az bir şey kaldı. İhalede iyi bir fiyat olduktan sonra, sıhhatli bir teslimle işi bitireceğiz'' diye konuştu. 
     
</TEXT>
</DOC>
