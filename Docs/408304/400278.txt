<DOC>
<DOCNO> 400278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/son/sonspo09.html </URL>
<DATE> 2005/12/03/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Gökdeniz, Galatasaray maçında sahada 
</HEADLINE>
<TEXT>

     Geçen sezonki Akçaabat Sebatspor- Kayserispor maçında yaşanan yasa dışı bahis skandalına adının karıştığı gerekçesiyle PFDK tarafından aldığı 10 aylık cezası, dün Tahkim Kurulu tarafından 6 aya indirilen Trabzonsporlu Gökdeniz Karadeniz, ligin 25. haftasındaki Galatasaray maçında takımdaki yerini alabilecek. 
     AA muhabirinin bordo-mavili kulüpten edindiği bilgiye göre, ligin 4. haftasındaki Malatyaspor maçının ardından 8 Eylül'de cezası başlayan Gökdeniz Karadeniz'in cezasının 10-11-12 Mart tarihlerinde yapılacak ligin 25. haftasındaki maçlar öncesi sona erecek. Bordo-mavili futbolcu, böylece söz konusu haftada Trabzonspor ile Galatasaray arasında Hüseyin Avni Aker Stadı'nda yapılacak karşılaşmada forma giyebilecek. 
     
     20 HAFTALIK CEZA 
     Yasa dışı bahis skandalına adı karışan Gökdeniz Karadeniz, böylece cezasını 20 lig maçında oynamayarak çekmiş olacak. 
     Ligin 4. haftasından 25. haftaya kadar forma giyemeyecek olan oyuncu, buna rağmen takımının önemli maçlarında yer alacak. 
     Gökdeniz, bordo-mavili takımın Hüseyin Avni Aker Stadı'nda ligin 25. haftasındaki Galatasaray, ligin 32. haftasındaki Fenerbahçe ve ligin son haftasındaki Beşiktaş maçında forma giyebilecek. 
     
</TEXT>
</DOC>
