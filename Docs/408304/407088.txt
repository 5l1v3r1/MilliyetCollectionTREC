<DOC>
<DOCNO> 407088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sontur04.html </URL>
<DATE> 2005/12/27/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
Öğretmenevi'nde fuhuş iddiası 
</HEADLINE>
<TEXT>

     ESKİŞEHİR, DHA 

ESKİŞEHİR Öğretmenevi'nde iki kadının bir saat süreyle kaldığı odaya iki erkeğin girip çıktığının güvenlik kamerasında saptanmasıyla, fuhuş yapıldığına ilişkin iddiaların ortaya atılması üzerine soruşturma başlatıldı. 
     Öğretmenevi'nde olayla ilgili kamera görüntülerinin CD'de çoğultalırak dağıtılması üzerine bir açıklama yapan Eskişehir Valisi Kadir Çalışıcı, soruşturma başlatıldığı ve müfettiş görevlendirildiğini söyledi. Görüntülerdeki erkeklerden biri olduğu ileri sürülen Eskişehir Milli Eğitim Müdürü Ekrem Toklucu ise olay tarihinde Ankara'da olduğunu, ikinci kişi olduğu söylenen üst düzey bürokratın ise bir gün sonra Eskişehir'e geldiğini açıkladı. 
     Toklucu Ben olay günü Eskişehirliler Derneği’nin Ankara’da iftarına katıldım. O gece saat 01.00 sıralarında Ankara’dan ayrıldık. Polatlı ilçesinde bir lokantada yemek yedik. Sabaha karşı saat 04.30’da da Eskişehir’e geldik. İddia edilen gün ve saatlerde Ankara’dan Eskişehir’e geliyordum'' dedi. Bu iddiayı ortaya atanlardan adalet önünde hesap soracağını belirten Toklucu, kendisiyle birlikte adı ortaya atılan üst düzey bürokratın ise sözkonusu tarihten bir gün sonra Eskişehir'e geldiğini ve Osmanlı Evi’ndeki yemeğe katıldığını ileri sürdü. 
     
     FUHUŞ İDDİASI NASIL ORTAYA ÇIKTI 

     İddiaya göre Eskişehir Öğretmenevi’nin otel bölümüne 28 Ekim gecesi saat 01.00'de gelen iki kadın bir odaya girdi. Kısa süre sonra da biri Eskişehir’de diğeri Ankara’da görevli üst düzey bürokrat oldukları iddia edilen iki erkek, kadınların bulunduğu odaya girdi. Ardından, kadınlardan biri yan odaya geçerken, peşinden de erkeklerden biri girdi. Çiftler iki ayrı odada bir saati aşkın süre kaldıktan sonra, erkekler odalardan çıkıp gitti. 
     Güvenlik kamerası tarafından saptanan bu görnüntülerin kopyalandığı CD'ler çoğaltılarak elden ele dolaştırılmaya başlandı. CHP İl Başkanı Vedat Celal Alp ile SHP İl Başkanı İbrahim Arslan yaptıkları açıklamalarda olayı skandal olarak nitelendirerek aydınlatılmasını istedi. 
     
</TEXT>
</DOC>
