<DOC>
<DOCNO> 404258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sondun22.html </URL>
<DATE> 2005/12/17/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Afganistan'da silahlı kişiler okula ateş açtı... 
</HEADLINE>
<TEXT>

     Afganistan'da meydana gelen çeşitli olaylarda toplam 4 kişinin hayatını kaybettiği, en az 2 kişinin yaralandığı açıklandı. 
     Ülkenin güneyindeki Leşkargah'da, Taliban militanları olduğu belirtilen silahlı kişilerin bir okula ateş açtığı, saldırıda bir bekçi ile 18 yaşındaki bir öğrencinin öldüğü bildirildi. 
     Görgü tanıkları, öğleden önce 2 saldırganın okula geldiğini, bekçiyi vurduklarını, bazı öğretmenlere ateş açmaları üzerine de bir öğrencinin öldüğünü anlattı. 
     Leşkargah'ın bağlı olduğu Helmand eyaleti polis şefi Abdülrahman Sabir, ''silahlı Taliban'ın 2 kişiyi öldürdüğünü'' doğruladı. 
     Taliban militanları perşembe günü de Helmand'ın bir başka bölgesinde bir öğretmeni, kız öğrencilere ders vermemesi yönündeki emirlerini dinlemediği gerekçesiyle öldürmüşlerdi. 
     Afganistan Devlet Başkanı Hamid Karzai, yayınladığı mesajda, öğretmenin öldürülmesini kınadı ve bu eylemi ''terörizm'' olarak nitelendirdi. Karzai, ''Afganistan'ın düşmanları, şer eylemlerinin okulların kapısını kapatamayacağını anlamalı'' dedi. 
     Bu arada, Emniyet Müdür Yardımcısı Abdül Resul, Kabil'in güneyindeki Çarki kasabasında, yüzlerce yöre sakininin toplanarak bir karakolu taş yağmuruna tuttuğunu söyledi. Resul, öfkeli kalabalığın camları kırdığını, polisin de kalabalığı dağıtmak için havaya ateş açtığını kaydetti. 
     Yerel yönetici Emanullah Hamemi, 2 hafta önce bir polis yetkilisine pusu kurulması olayına karıştığı sanılan yerel bir dini liderin olayları kışkırttığını söyledi. 
     Hamemi, çıkan olaylarda 2 göstericinin öldüğünü, 2'sinin yaralandığını, ölen göstericilere kimin ateş açtığınınsa bilinmediğini belirtti. 
     
</TEXT>
</DOC>
