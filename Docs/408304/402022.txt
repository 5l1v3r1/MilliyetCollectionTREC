<DOC>
<DOCNO> 402022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/soneko12.html </URL>
<DATE> 2005/12/09/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
TİSK'e göre Türkiye, istihdam vergilerinde dünya birincisi... 
</HEADLINE>
<TEXT>

     Türkiye İşveren Sendikaları Konfederasyonu’na TİSK göre Türkiye, Ekonomik İşbirliği ve Kalkınma Örgütü OECD ülkeleri içerisinde, istihdam vergilerinin ağırlığı bakımından birinci sırada yer alıyor. 
     TİSK tarafından yayımlanan "2004 Çalışma İstatistikleri ve İşgücü Maliyeti" araştırmasına göre Türkiye, 30 OECD ülkesi içinde işletmelerin işçi adına ödediği gelir vergisi ile işsizlik sigortası dahil SSK’ya ödediği işçi ve işveren primlerinden oluşan istihdam vergilerinde birinci sırada bulunuyor. 
     Araştırmaya göre Türkiye, OECD ülkeleri içinde istihdam vergileri açısından 2001’den bu yana birinciliğini koruyor. 
     Türkiye’de ortalama işçilik maliyetinin yüzde 42.7’sinin istihdam vergilerine ayrıldığı belirtilen araştırmada, bu oranın OECD genelinde ortalama yüzde 26.6, ABD’de yüzde 16.4, İrlanda’da ise yüzde 5.9 düzeyinde bulunduğu ifade edildi. 
     Vergi ve prim oranının, 2004’te, bir önceki yıla göre AB’nin yeni üyelerinden Slovakya’da yaklaşık 5 puan düşerek yüzde 27.2, Çek Cumhuriyeti’nde ise yaklaşık 1 puan düşerek yüzde 29.5 olduğu kaydedilen araştırmada, Türkiye’de ise söz konusu oranın yüzde 42.1’den yüzde 42.7’ye çıktığı belirtildi. 
     İşverenin, istihdama ilişkin yasal yükümlülüklerinin, işgücü maliyetindeki payının 2003’te yüzde 24.7 iken, geçen yıl yüzde 25.1’e yükseldiği savunulan araştırmada, "Türkiye’nin ekonomik ve ticari rakiplerinin pek çoğunda bu oran çok daha düşüktür. İşveren yükümlülükleri oranı dünyada yüzde 4.5’e kadar inmektedir" denildi. 
     
     PRİM YÜKÜNÜN NET ÜCRETE ORANI ARTTI 
     Araştırmaya göre, SSK prim yükünün net ücrete oranı, 2002’de yüzde 50.9, 2003’te yüzde 51.3 düzeyinde bulunurken, geçen yıl bu oran yüzde 
     52.7’ye yükseldi. 
     Araştırmada, 1999’da yüzde 22.8 olan işletmelerin sosyal güvenlik prim yükünün, son 5 yılda iki kattan fazla arttığı ifade edildi. 
     Araştırmada, rakip ekonomilerin, işsizliği önlemek için istihdam vergilerini azaltırken, Türkiye’de bu vergilerin sürekli artırıldığı ifade edildi. 
     Üretim üzerindeki ağır vergi yükünün, yeni yatırımları engellediği, kayıtdışını büyüttüğü, ekonominin rekabet gücünü ve istihdam artışını zayıflattığı anlatılan araştırmada, vergi, sigorta primi, işsizlik sigortası primi, tazminat gibi ücret dışı işgücü maliyeti ödemelerinin, OECD ortalamalarının altı hedeflenerek, belirli bir takvime bağlı ve kademeli şekilde indirilmesi istendi. 
     
</TEXT>
</DOC>
