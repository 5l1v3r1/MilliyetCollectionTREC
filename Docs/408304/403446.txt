<DOC>
<DOCNO> 403446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sonspo34.html </URL>
<DATE> 2005/12/14/ </DATE>
<TIME> 20.25 </TIME>
<AUTHOR>  </AUTHOR>
<HEADLINE>
Anelka, Denizlispor maçına yetiştirilmeye çalışılıyor... 
</HEADLINE>
<TEXT>

     Fenerbahçe, Turkcell Süper Ligi'nde Denizlispor ile yapacağı ilk yarının son maçının hazırlıklarını, bir günlük iznin ardından sürdürdü. 
     Teknik direktör Christoph Daum yönetiminde, Samandıra Tesisleri'nde yapılan 1,5 saatlik antrenmanda, futbolcular önce koordinasyon, ardından pas ve hücum organizasyonlarına yönelik çalışmalar yaptı. Antrenman yarı sahada çift kale maçla sona erdi. 
     Anelka ve bir süre önce ameliyat olan Selçuk'un katılmadığı antrenmanda, dün aracıyla trafik kazası yapan Önder, takımdan ayrı koşu yaptı. Pas çalışması sırasında beli ağrıyan Serkan çalışmayı tamamlayamayıp tesislere girerken, arka üst adalesinde ödem oluşan Anelka'nın tedavisine de tesislerde devam edildi. Bu futbolcunun Denizlispor maçına yetiştirilmesine çalışıldığı bildirildi. 
     Öte yandan, antrenmanı Deniz İkmal Grup Komutanlığı'ndan gelen bir grup asker de izledi. 
     Fenerbahçe, yarın akşam yapacağı antrenmanla Denizlispor maçı hazırlıklarını sürdürecek. 
     
</TEXT>
</DOC>
