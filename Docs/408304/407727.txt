<DOC>
<DOCNO> 407727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sontur30.html </URL>
<DATE> 2005/12/29/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Organlarıyla 4 kişiye hayat verdi 
</HEADLINE>
<TEXT>

     Geçirdiği rahatsızlık sonucu dün beyin ölümü gerçekleşen DSİ işçisinin kalp ve karaciğeri, bugün gerçekleştirilen operasyonlarla iki hastaya nakledildi. 
     Alınan bilgiye göre, DSİ İzmir Bölge Müdürlüğü’nde 27 yıldır kaporta ve boya ustası olarak çalışan Hüseyin Korkut 51 , önceki Pazar günü Buca Evka-1 sitesindeki evinin önünde fenalaştı. 
     Buca Devlet Hastanesi’ne kaldırılan Korkut, buradan Ege Üniversitesi Beyin Cerrahi ve Anestezi Yoğun Bakım Ünitesi’ne nakledildi. Beyin kanaması geçirdiği belirlenen Korkut, dün yaşamını yitirdi. 
     Ailesinin onayı ile organları bağışlanan Korkut’un kalbi, bugün gerçekleştirilen operasyonla, Hüseyin Yıldırım’a 47 nakledildi. Aynı sıralarda yapılan bir başka ameliyatla da Korkut’un karaciğerinin İsmail Baş’a transplantasyonu sağlandı. 
     Bu arada, böbrek nakli için bekleyen Sema Aday ve Arife Avar’ın operasyon için uygun bulunduğu belirtildi. Bu hastalara naklin bugün gerçekleştirileceği belirtildi. 
     Bağışlanan organlarıyla 4 kişiye hayat veren Hüseyin Korkut’un cenazesi, bugün Buca Eyüp Sultan Mezarlığı’nda kılınacak ikindi namazının ardından toprağa verilecek. 
     
</TEXT>
</DOC>
