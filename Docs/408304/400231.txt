<DOC>
<DOCNO> 400231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/son/sondun14.html </URL>
<DATE> 2005/12/03/ </DATE>
<TIME> 21.10 </TIME>
<AUTHOR>  </AUTHOR>
<HEADLINE>
Bakuba'daki çatışmada ölü sayısı 19'a yükseldi... 
</HEADLINE>
<TEXT>

     Irak'ın Bakuba Kasabası civarında direnişçilerle Irak askerleri arasında çıkan çatışmada ölenlerin sayısının 19'a yükseldiği, ölenlerin tamamının Iraklı asker olduğu bildirildi. 
     Bağdat'ın 100 kilometre kuzeyindeki bölgede askeri bir kafilenin geçtiği yolda düzenlenen bombalı saldırı ve ardından çıkan çatışma sonucu, biri direnişçi 10 kişinin de yaralandığı belirtildi. 
     Ölenlerin arasında iki subayın da bulunduğu, beş askeri aracın tamamen tahrip olduğu, çatışmanın olduğu yerin güvenlik çemberine alındığı ve soruşturma başlatıldığı ifade edildi. 
     Çatışmaya ilişkin ilk bilanço 10 kişinin öldüğü yönündeydi, ancak ölenlerin asker mi sivil mi yoksa direnişçi mi olduğu belirtilmemişti. 
     Bakuba, Şiilerle Sünniler arasında da sık sık çatışmalara sahne oluyor. 
     
</TEXT>
</DOC>
