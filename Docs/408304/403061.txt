<DOC>
<DOCNO> 403061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/soneko28.html </URL>
<DATE> 2005/12/13/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Vodafone Telsim'in alt yapısında ciddi yatırımlar planlıyoruz 
</HEADLINE>
<TEXT>

     Tasarruf Mevduatı Sigorta Fonu'nun TMSF düzenlediği ihalede Telsim için en yüksek teklifi veren Vodafone'un Satın Almalar ve Birleşmelerden Sorumlu Grup Direktörü Andre Sokol, üstün şebeke performansı ve geliştirilmiş müşteri hizmetleri sunabilmek için Telsim'in altyapısına ciddi yatırımlar yapmayı planladıklarını bildirdi. 
     İhalenin ardından düzenlenen basın toplantısında konuşan Sokol, Türk piyasasının hızlı gelişen ekonomisiyle oldukça heyecan verici bir piyasa olduğunu, bir mobil operatörün Türk tüketicilerine dünya standartlarında hizmet vermesi için fırsat teşkil ettiğini söyledi. 
     Sokol, Telsim'i aldıkları için çok memnun olduklarını belirterek, ''Üstün şebeke performansı ve geliştirilmiş müşteri hizmetleri sunabilmek için Telsim'in altyapısına ciddi yatırımlar yapmayı planlıyoruz'' dedi. 
     Tüketici ve iş piyasalarının ihtiyaçları doğrultusunda, Türk tüketicilerinin en son GSM imkanlarından faydalanabilmeleri için çeşitli ürünler ve hizmetler sunacaklarını bildiren Sokol, şunları kaydetti 
     ''Telsim çalışanları ve yönetimi, geçen 2 yıl içinde zor koşullarda çok iyi işler başarmışlardır ve bizim amacımız Telsim'i bu platform üzerinde daha da büyük başarılara taşımaktır. 
     Bildiğiniz üzere satış, TMSF Kurulu, Danıştay, Telekomünikasyon Kurumu ve Rekabet Kurulu gibi birtakım düzenleyici otoritelerin onayına tabidir. Telsim varlıklarının maliki oluncaya kadar kısa bir süre geçecektir ve bu nedenden dolayı detaylı planlarımız üzerinde yorum yapmak bu aşamada uygun olmayacaktır. Ancak, detaylı planlarımızı en kısa zamanda sizlerle paylaşmayı istiyoruz.'' TMSF'ye bugün gerçekleştirdiği adil ve şeffaf süreç için teşekkür eden Sokol, basın mensuplarının sorularını yanıtlamadı. 
     
</TEXT>
</DOC>
