<DOC>
<DOCNO> 403889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/spor/axspo02.html </URL>
<DATE> 2005/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Gerçek profesyonel 
</HEADLINE>
<TEXT>


Anelka sakatlığına rağmen Türkiye'de kalmayı tercih etti, durumunu bahane gösterip Noel tatiline gitmedi. Fransız yıldız forma giyebilmek için günde dört kez tedavi görürken, Fenerbahçeli futbolculara da örnek oldu 

YUSUF KOBAL 


Fenerbahçe'nin Fransız yıldızı Anelka, sakatlığına rağmen Samandıra Tesisleri'nden ayrılmıyor. Transfer olurken, "kaprisli", "sorunlu", "Fenerbahçe'de de fazla kalmaz" gibi yakıştırmalara maruz kalan ünlü oyuncu, Teknik Direktör Daum ile yaptığı görüşmede tedavisini sonuna kadar sürdürüp, en küçük olasılığı bile değerlendirmekten yana olduğunu söyledi. Nobre gibi sakatlığını ülkesinde tedavi ettirmekten kaçınan Anelka, takımla birlikte kalıp, arkadaşlarına destek vereceğini, bu arada da Samandıra'da Fenerbahçe'nin doktor ve fizyoterapistlerine tedavi olacağını bildirdi. 

Oynayabilir raporu 
Yılbaşı öncesi sakat olduğu halde Türkiye'de kalmayı yeğleyen ve Noel tatiline erken çıkmayan Fransız yıldız, kalan iki maçta oynamayı çok istediğini de hocasına iletti. Alman teknik direktör doktorların oynayabilir raporuna rağmen ligin ikinci yarısını düşünerek Anelka'yı riske etmeme kararı aldı. Fransız oyuncu en kötü ihtimalle kupa maçında forma giyme şansı bulunduğu için tedavisini Türkiye'de sürdüreceğini açıkladı ve tüm takıma örnek oldu. 

Bahriyeli Alex 

Samandıra Tesisleri'ni ziyaret eden Kasımpaşa Deniz Kuvvetleri Komutanlığı'na bağlı askerler en çok Alex'e ilgi gösterdiler. Brezilyalı oyuncu ile uzun bir süre sohbet eden askerler, Alex'e asker şapkası takarak birlikte fotoğraf da çektirdiler. Fenerbahçeli diğer futbolcularla da bir araya gelen askerler, şampiyonluk sözü aldılar, bol bol imza topladılar. 

Selçuk'tan iş başı 

Fenerbahçe'nin milli futbolcusu Selçuk Şahin antrenmanlara yeniden başladı. Bel fıtığı nedeniyle 29 Kasım'da bir operasyon geçiren tecrübeli oyuncu, rehabilitasyon ekibiyle birlikte dün akşam Samandıra Tesisleri'nde çalıştı. Selçuk'un, devre arasında da çalışmalarına devam edeceği ve ligin ikinci yarısında takımdaki yerini almasının beklendiği kaydedildi. 

Son kurban Aurelio 

Fenerbahçe'de geleneksel hale gelen Brezilya usulü doğum günü kutlamasının son kurbanı Marco Aurelio oldu. Sarı-lacivertli futbolcular 28 yaşına basan sambacının yeni yaşını idman sonrası kutladı. Marco Aurelio unlu ve yumurtalı doğum günü kutlaması sırasında oldukça zor anlar yaşadı. 

Aynı 11'e devam 

Fenerbahçe, Denizlispor maçının hazırlıklarını dün akşam Samandıra Tesisleri'nde basına kapalı olarak yaptığı çalışma ile sürdürdü. Antrenman, alt ve üst sahada yapılan çalışmalardan sonra, taktik ağırlıklı dar ve geniş alanlardaki maçlarla tamamlandı. Semih'i yine tek forvet olarak görevlendiren Teknik Direktör Christoph Daum, Kayseri Erciyesspor maçındaki onbiri koruyup denedi. Sakatlığı devam eden Nicolas Anelka'nın katılmadığı çalışmada Semih, Kerim ve Serkan hafif sakatlık geçirdi. 

Fener'de hedef bitmiyor 

Sarı - lacivertliler, Denizlispor'u da yenerse ilk yarıyı 45 puanla tamamlayacak ve 34 maç üzerinden oynanan ligin son 12 sezonundaki en iyi performansa ulaşmış olacak 

Süper Lig'in 17. haftasında Denizlispor ile karşılaşacak lider Fenerbahçe, rakibini yendiği takdirde, 3 puanlı sistemde, ligin 34 maç üzerinden oynandığı son 12 sezonun en iyi performansına ulaşmış olacak. 
Devreyi lider tamamlamayı 16. haftanın ardından en yakın rakibiyle puan farkını 4'te tutarak garantileyen sarı-lacivertliler, üç puan daha alırsa, ilk yarıyı en fazla puanla bitiren takım unvanını ele geçirecek. 1995 - 96'da Trabzon 14 galibiyet, 2 beraberlik, bir yenilgi ile 44 puan yakalamış, 1996 - 1997'de ise Galatasaray yine 14 galibiyet, 2 beraberlik ve bir yenilgi ile aynı puanla ilk yarıyı lider kapamıştı. 
Teknik Direktör Daum, 2003 - 2004'te 35 puan toplamış ancak şampiyon olmayı başarmıştı. Alman hoca geçen sezon 43 puan alırken, bu yıl çıtayı biraz daha yukarı çıkardı. 

1994 - 1995 O G B M A Y P Galatasaray 17 12 3 2 44 16 39 1995 - 1996 O G B M A Y P Trabzonspor 17 14 2 1 43 12 44 1996 - 1997 O G B M A Y P Galatasaray 17 14 2 1 50 15 44 1997 - 1998 O G B M A Y P Fenerbahçe 17 12 3 2 35 12 39 1998 - 1999 O G B M A Y P Fenerbahçe 17 12 2 3 44 12 38 1999 - 2000 O G B M A Y P Galatasaray 17 13 3 1 36 14 42 2000 - 2001 O G B M A Y P Galatasaray 17 12 3 2 39 12 39 2001 - 2002 O G B M A Y P Galatasaray 17 12 3 2 46 23 39 2002 - 2003 O G B M A Y P Beşiktaş 17 12 5 - 28 9 41 2003 - 2004 O G B M A Y P Beşiktaş 17 13 4 - 42 15 43 2004 - 2005 O G B M A Y P Fenerbahçe 17 14 1 2 42 9 43 2005 - 2006 O G B M A Y P Fenerbahçe 16 13 3 - 37 15 42 


</TEXT>
</DOC>
