<DOC>
<DOCNO> 407264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sondun06.html </URL>
<DATE> 2005/12/28/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
ABD'de piyasaya çıkan gezi rehberinden Türkiye notları... 
</HEADLINE>
<TEXT>

     ABD'de piyasaya çıkan yeni bir seyahat rehberi, Amerikalı gezginlere Türkiye konusunda birçok olumlu fikir veriyor. 
     Seyahat severlerin internette oluşturulan ''Bluelist'' adlı forumdaki değerlendirmeleriyle gezi editörlerinin görüşleri çerçevesinde hazırlanan ve Lonely Planet tarafından yayımlanan ''Bluelist'' seyahat rehberinin, özellikle Türkiye'yi fazla tanımayan Amerikalılar için yararlı olması bekleniyor. 
     ''Dünyanın en harika pazarları, en gözde hostelleri, en nefes kesici mekanları, en zorlu yürüyüş yolları, en güzel doğal banyo alınacak yerlerinin nerelerde bulunduğu'' sorularına yanıt veren kitap 19.99 dolara satılıyor. 
     Seyahat rehberi, dünyanın en harika pazarları arasında İstanbul'daki Kapalıçarşı ve dünyanın en güzel doğal banyoları arasında da Pamukkale-Hierapolis'i sayıyor. 
     Rehber, Slovenya'nın başkenti Ljubljana'daki Celica Hostel'ini dünyanın bir numaralı hosteli, Japon sakesi, İrlanda Guinness ve Belçika birası ile Meksika tekilası ve Tennessee viskisini dünyanın en iyi içkileri arasında gösteriyor. 
     ABD'deki Route 66'yı, Cape Town-Kahire güzergahını, Nova Scotia Cape Breton adasındaki Cabot Yolu'nu ve İtalya'nın Amalfi kıyısındaki Sorrento ile Salerno arasındaki 40 kilometrelik yolu dünyanın en güzel seyahat güzergahlarından birileri olarak tanımlayan Bluelist gezi rehberi, New York sokaklarında oynanan 3 kart oyununu kazanmanın olanaksız olduğu ve İtalya'daki yankesicilere karşı uyanık olmak gerektiği uyarısında da bulunuyor. 
     
</TEXT>
</DOC>
