<DOC>
<DOCNO> 406623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sondun08.html </URL>
<DATE> 2005/12/26/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
İran uranyum işlemeye kararlı 
</HEADLINE>
<TEXT>

     BBC TÜRKÇE 

      Tahran yönetimi, tüm uluslararası endişe ve eleştirilere rağmen bir kez daha, kendi topraklarında uranyum zenginleştirmeye hakkı bulunduğunu açıkladı. 
     Batı hükümetleriyle İran arasında bu konuda devam eden gerginliği sona erdirebilmek amacıyla Rusya, uranyum zenginleştirme programının Rusya'da yapılmasını önermişti. 
     İran Dışişleri Bakanı Hamid Rıza Asefi, düzenlediği haftalık basın toplantısında, ülkesinin Rusya'dan yazılı ya da herhangi bir net öneri almadığını söyledi. 
     Rusya Dışişleri Bakanlığı, İran'ın nükleer programı konusundaki sorunların çözümüne katkıda bulunmak amacıyla, önerilerinin, Cumartesi günü Tahran'a resmen iletildiğini açıklamıştı. 
     Hamid Rıza Asefi, bu konuda en iyi çözümün, İran'ın uranyum zenginleştirme programının uluslararası bir konsorsiyum tarafından yürütülmesi olduğunu belirtti. 
     Asefi, İran topraklarında olmak şartıyla, Tahran yönetiminin, her türlü uranyum zenginleştirme önerisini değerlendireceğini ifade etti. 
     Avrupa Birliği diplomatları, bu tutumun, Rusya'nın önerisinin Tahran yönetimi tarafından reddedileceğinin işareti olduğunu belirtiyorlar. 
     Batı hükümetleri, İran'ın kendi topraklarında uranyum zenginleştirmesinin, bu programın genişletilerek nükleer silah üretimine kadar gidebileceğinden endişe ediyorlar. 
     İran, nükleer silah üretme amacında olmadığını, nükleer programının barışçı amaç taşıdığını savunuyor. 
     
</TEXT>
</DOC>
