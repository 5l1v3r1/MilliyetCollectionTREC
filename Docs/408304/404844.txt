<DOC>
<DOCNO> 404844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sontur51.html </URL>
<DATE> 2005/12/19/ </DATE>
<TIME> 21.55 </TIME>
<AUTHOR>  </AUTHOR>
<HEADLINE>
Ankara 'Kar'a teslim oldu... 
</HEADLINE>
<TEXT>

     Ankara'da ilköğretim okulları ile lise ve dengi okullar yarın tatil edildi. 
     Ankara Valiliği'nden yapılan yazılı açıklamada, Ankara Büyükşehir Belediyesi sınırları içerisindeki 15 merkez ilçe ve bu ilçelere bağlı belde ve köylerdeki ilköğretim okulları ile lise ve dengi okulların, yoğun kar yağışı ve sonrasında oluşacak aşırı buzlanma ve don nedeniyle, yarın için, 1 gün süreyle tatil edildiği bildirildi. 
     Merkez ilçeler dışında okulların tatiline kaymakamlıkların karar verecekleri öğrenildi. 
     
     KONYA'NIN BEYŞEHİR VE SEYDİŞEHİR 
İLÇELERİNDE EĞİTİME BİR GÜN ARA VERİLDİ 

     Yoğun kar yağışı ve buzlanma nedeniyle Konya'nın Beyşehir ve Seydişehir ilçelerinde yarın okullar tatil edildi. 
     Konya merkez ve bağlı ilçelerde kar yağışı akşam saatlerinde etkili oldu. Yoğun kar yağışı ve buzlanma nedeniyle Beyşehir ve Seydişehir ilçelerinde eğitime bir gün süreyle ara verildi. 
     Konya merkez ile Yunak, Kadınhanı ve Ilgın ilçelerinde okulların tatil edildiği daha önce duyurulmuştu. 
     
     EDİRNE'DE 17 KÖY YOLU ULAŞIMA KAPANDI 

     Edirne'de kar yağışı nedeniyle 17 köy yolu ulaşıma kapandı. 
     Edinilen bilgiye göre, merkeze bağlı 6, Havsa İlçesi'nde 2, Lalapaşa İlçesi'nde 8 ve Süloğlu İlçesi'nde 1 köy yolunda ulaşım sağlanamıyor. Merkeze bağlı 3, Havsa İlçesi'nde 1 köye de elektrik verilemiyor. 
     Edirne'de ayrıca 9'u merkeze bağlı 17 köyle telefon bağlantısı kurulamıyor. 
     


     
</TEXT>
</DOC>
