<DOC>
<DOCNO> 403560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/spor/spo01.html </URL>
<DATE> 2005/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Tigana lige döndü 
</HEADLINE>
<TEXT>


Vitoria maçı için, "Kazanmak güzel şey" ifadesini kullanan Beşiktaş Teknik Direktörü, "Ara vermeden bu hafta kazanmalıyız" dedi ve ekledi "Bu rakip ne Galatasaray, ne de Trabzon'u ile kıyaslanabilir." 


Vitoria Guimaraes'i üç golle geçen Beşiktaş'ın Teknik Direktörü Jean Tigana, vakit kaybetmeden lige döndü. UEFA Kupası'ndaki son maç için, "Kazanmak güzel şey" yorumunu yapan Fransız teknik adam, "Hiç ara vermeden Trabzonspor'u mağlup etmek zorundayız" dedi. 
Bugüne kadar üç günde bir maça çıktıkları için savunmayla ilgili sistem çalışması yapamadıklarını belirten Tigana, "Hep taktik çalıştık. Ancak devre arasıyla birlikte defans sorununu gidereceğiz" diye konuştu. 
Ligde şampiyonluğu kaybettiklerini, UEFA'dan elenmiş bir takım olmalarının motivasyonunu etkilemeyeceğini söyleyen Tigana, konuşmasını şöyle sürdürdü 
"Ümraniye'de yatıp kalkıyorum. 24 saat Beşiktaş için çalışıyor ve yaşıyorum. Eve taşınınca, belki 24 saat olmayacak, ama her şeyimi takımıma vereceğim." 
Çağdaş ve Koray'ın, futbolculuğunda olduğu gibi ön liberoda görev yaptığına dikkat çeken Beşiktaş Teknik Direktörü, "Özellikle Çağdaş'a topu kullanmayı, sahanın her tarafına dönmeyi öğrettim. Ama bu maçta Mustafa Doğan'ın elinin kırılması nedeniyle onu savunmada oynatmak zorunda kaldım. Koray da artık neler istediğimi daha iyi biliyor." 
Trabzonspor çalıştırıcısı Halilhodziç ile Fransa'da oyuncu olarak karşılaştıklarını, ancak ilk kez antrenör olarak karşılaşacaklarını belirten Tigana, Vitoria Guimaraes'in ne Galatasaray, ne de Trabzonspor ile kıyaslanabileceğini söyledi, "Onlar bu ligde kalmak için çalışıyorlar" yorumunu yaptı. 

Kartal'dan kural hatası iddiası 

Beşiktaş, Galatasaray maçında kural hatası yapıldığı gerekçesiyle Futbol Federasyonu'na başvurdu. Siyah - beyazlılar, buna gerekçe olarak hakemin oyuncu değişikliğine izin vermemesini gösterdi. Federasyon, Beşiktaş'ın yaptığı itirazı incelemek üzere dosyayı Hukuk Kurulu'na gönderdi. Olayın kural değil, hakem hatası olduğu yönünde görüş bildiren eski bir hukuk kurulu üyesi, "Bildiğimiz 17 kural hatasından biri değil. Burada olsa olsa hakem hatası var. Ancak onu da hakemin kabullenmesi lazım. Bir sonuç çıkacağını düşünmüyorum" dedi. 


</TEXT>
</DOC>
