<DOC>
<DOCNO> 404752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sonspo08.html </URL>
<DATE> 2005/12/19/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Fenerbahçe'de Appiah şoku... 
</HEADLINE>
<TEXT>

     Afrika Uluslar Kupası için Gana Milli Takımı’na çağrılan Appiah, ikisi lig, ikisi kupa 4 maçta forma giyemeyecek. 
     
     5 gün dinlenebilecek 

     Fenerbahçe’ye Gana’dan kötü haber. Devreyi yenilgisiz lider tamamlayan Kanarya, ligin ikinci yarısına orta sahadaki belkemiği Stephen Appiah’tan yoksun başlayacak. Çünkü başarılı oyuncu, 20 Ocak - 10 Şubat tarihleri arasında yapılacak Afrika Uluslar Kupası’nda mücadele edecek olan Gana Milli Takım kadrosuna çağrıldı. 21 Aralık Çarşamba günkü Gaziantep kupa mücadelesi sonrası ülkesine gidecek olan Appiah, 27 Aralık’ta başlayacak kamp nedeniyle sadece 5 gün izin yapabilecek. 
     
     Gana favoriler arasında 

     İlk maçını 23 Ocak’ta Nijerya ile oynayacak Gana, 27 Ocak’ta Senegal ve 31 Ocak’ta da Zimbabwe ile karşılaşacak. Appiah, Fenerbahçe’nin kupadaki Kayseri Erciyes, Tarsus İdman Yurdu, ligde de Gençlerbirliği ve Diyarbakır maçlarında forma giyemeyecek. Turnuvanın favorileri arasında bulunan Gana, finale kadar giderse, yıldız oyuncu Rizespor ve Samsun karşılaşmalarında da yok. Appiah’ın yokluğu ilk yarıda 17 maçta da kendisinden yararlanan teknik direktör Daum’u zorda bırakacak gibi gözüküyor. 

     
</TEXT>
</DOC>
