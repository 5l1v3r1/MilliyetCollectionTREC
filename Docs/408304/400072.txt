<DOC>
<DOCNO> 400072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sontur22.html </URL>
<DATE> 2005/12/02/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Öğretmenler, öğrencinin önünde sigara içemeyecek 
</HEADLINE>
<TEXT>

     Milli Eğitim Bakanlığı’nın, öğretmenlerin okul bahçesi, koridor ve öğretmenler odası gibi öğrencilerin görebileceği yerlerde sigara içmemesi konusundaki genelgesi uygulanıyor. 
     Konya İl Milli Eğitim Müdürü Halil Şahin, AA muhabirine yaptığı açıklamada, sigaranın insan sağlığına verdiği zararın herkesçe bilindiğini söyledi. 
     Buna karşın sigara tüketiminin önüne geçilemediğini, aksine başlama yaşının giderek düştüğünü ifade eden Şahin, bu yüzden özellikle çocukların sigaradan uzak tutulması açısından yetişkinlere önemli görevler düştüğünü kaydetti. 
     Şahin, her davranışıyla öğrencilerine model, rehber ve örnek olan öğretmenlerin bir süredir okullarda öğrencilerin önünde sigara içmemeleri konusunda bazı çalışmalar yaptıklarını vurgulayarak, şunları kaydetti 
     "Bu çalışmalarımız Milli Eğitim Bakanlığı’nın il ve ilçe müdürlüklerine gönderdiği genelge ile desteklenmiş oldu. Öğretmenlerin koridor, bahçe ve öğretmenler odası gibi öğrencinin görebileceği yerlerde sigara içmemesi konusundaki genelge ile artık birçok öğretmenimiz öğrencilerine bu açıdan kötü örnek olmayacak. Genelgeyi acilen tüm okullarımıza dağıttık." Genelgenin en iyi şekilde uygulanması için çalışmalarının aralıksız sürdüğünü belirten Şahin, "Her konuda örnek gösterilen öğretmenlerimiz artık, sigara odası dışında hiçbir yerde sigara içmiyor. Öğrenciler, artık elinde sigara tutan öğretmen görmeyecek. 
     Öğretmenini sigara içerken gören bir çocuğun sigaraya başlama eğilimi fazla oluyor. Umarım sigara içmeyi sınırlayan bu genelge ile birçok öğretmenimiz bu kötü alışkanlıktan kurtulur" dedi. 
     
</TEXT>
</DOC>
