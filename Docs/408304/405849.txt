<DOC>
<DOCNO> 405849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/guncel/gun02.html </URL>
<DATE> 2005/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sedat Şahin'e polis kalkanı 
</HEADLINE>
<TEXT>


İtalya'daki Saral cinayeti, gasp ve kurşunlama suçlamalarıyla mahkemeye çıkarılan Sedat Şahin için aralarında keskin nişancıların da bulunduğu 500 polisle güvenlik önlemi alındı 

MUSA KESLER İstanbul 

Hüseyin Saral'ın İtalya'da öldürülmesiyle ilgili olarak 52 sanıkla yargılanan Sedat Şahin'in duruşması için 500 polis geniş güvenlik önlemleri aldı. Şahin, Saral grubunun saldırıda bulunacağı istihbaratı nedeniyle ABD başkanları gibi korundu. 
Polis, Beşiktaş'taki İstanbul Adliyesi'nin bulunduğu Çırağan Caddesi ve adliyeye girişin sağlandığı sokak üzerinde 2'şer kontrol noktası kurdu. Adliye girişinde de kimlik kontrolü ve üst araması yapıldı. Adliyenin çatısına da "keskin nişancılar" yerleştirildi. 

Şahin üst kapıdan 
Şahin'in, h kimlerin giriş yaptığı üst kapıdan alındığı adliyeye, tutuksuz sanıklar ise, normal kapıdan girdi. 
İstanbul 9. Ağır Ceza Mahkemesi'ndeki duruşmaya, 19 tutuklu, 12 tutuksuz sanık katıldı. Şahin'in yeğeni olan ve Kadıköy'de bir oto galerisinin kurşunlanması olayında yaralanarak felç olan Zekeriya Kocaman da tutuksuz sanıkların arasında yer aldı. 
Mahkeme başkanı, Kadıköy'de bir oto galerisinin kurşunlanması ve Kanber Ocaklı'nın kaçırılarak gasp edilmesi olaylarına ilişkin açılan davaların dosyasının, bu davayla birleştirildiğini tutanağa yazdırdı. İfadesi alınan Şahin, Ocaklı'nın kaçırılıp gasp edilmesi iddialarının doğru olmadığını savundu. 
Şahin, duruşma salonunda İstanbul Organize Suçlar Şube Müdürlüğü'ne bağlı polislerin de bulunduğunu ifade ederek, "Organize polisleri niye buraya geldiler Organize polislerinin korumasına ihtiyacım yok. Adam satan onlardır. Milleti karşı karşıya getirmeye çalışıyorlar" dedi. Mahkeme başkanı da, salon güvenliğini sağlayan polislerin dışındakileri dışarı çıkardı. 
Şahin, konuşmasını şöyle sürdürdü "Organize Şube'nin derdi, bana Ocaklı'yı öldürtmektir. Bunu ise yeğenimin ifadesinden anlıyorum. İfadelere göre Organize Şube, Ocaklı'yı kesin bir şey yokken suçlamış. Eğer ben cahil olsam bu sorulardan tahrik olup 'Ocaklı'nın katli vacip' derdim." 
Sanıklardan Erkut Ömer Özkan ise Şahin'in Ataköy'de yakalandığı daireyi kendisinin saklanması ve Vedat Şahin'in çapkınlık yapması için kiraladığını belirtti. Mahkeme, Nihat Şahin, Mehmet Tuğlu, Ahmet Şahin, Ayhan Altuntaş ve Mesut Kaya'nın tahliyesine karar vererek duruşmayı erteledi. 



</TEXT>
</DOC>
