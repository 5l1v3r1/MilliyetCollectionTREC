<DOC>
<DOCNO> 408245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/son/sonsiy14.html </URL>
<DATE> 2005/12/31/ </DATE>
<TIME> 19.35 </TIME>
<AUTHOR>  </AUTHOR>
<HEADLINE>
Bayrak hırsızı Matsakis KKTC'de tutuklandı 
</HEADLINE>
<TEXT>

     KKTC'nin Akıncılar bölgesinde geçen Kasım ayında ara bölgeyi ihlal ederek, Türk nöbet kulübesindeki Türk bayrağını çalan Avrupa Parlamentosu'nun Rum milletvekili Marios Matsakis, Ledra Palas Sınır Kapısı'ndan KKTC'ye giriş yapmak isterken tutuklandı. 
     Matsakis'in, KKTC Cumhurbaşkanı Mehmet Ali Talat'a ''Noel çöreği'' getirmek için KKTC'ye geldiğini ileri sürdüğü öğrenildi. 
     Polis Basın Subayı Niyazi Demirel'in verdiği bilgiye göre, 1 Kasım 2005'te Birinci Derecede Askeri Yasak Bölgeyi ihlal ederek Akıncılar- Kiracıköy arasındaki bölgede bayrak direği üzerinde asılı bulunan Türk bayrağını çalan 51 yaşındaki Marios Matsakis, bugün saat 15 30 sıralarında Ledra Palace Sınır Kapısı'ndan KKTC'ye giriş yaparken, aleyhindeki tutuklama emri gereği tutuklandı. 
     Demirel, Matsakis'in aleyhinde, 1 Kasım 2005'ten itibaren, ''bayrak hırsızlığı, bayrağa saygısızlık, 1. Derecede Askeri Yasak Bölgeyi ihlal ve yetkili makamdan izinsiz KKTC topraklarına girip çıkma'' suçlarından hakkında tutuklama emri bulunduğunu hatırlattı. 
     Bu arada, Rum radyosu, Matsakis'in yanında Avrupa Parlamentosu'ndan bir kadın milletvekilinin de bulunduğunu duyurdu. 
     
</TEXT>
</DOC>
