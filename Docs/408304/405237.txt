<DOC>
<DOCNO> 405237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/yasam/axyas02.html </URL>
<DATE> 2005/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'İki parmak karla tatil olur mu ' 
</HEADLINE>
<TEXT>


Milli Eğitim Bakanı Çelik'in, 'İki parmak karda okul tatil olmaz' sözleri tartışma başlattı. Meteoroloji'den, 'Biz tatil önermiyoruz, hava durumunu bildiriyoruz' açıklaması geldi 

YILDIZ YAZICIOĞLU Ankara 

Milli Eğitim Bakanı Hüseyin Çelik, Ankara'da dün okulların tatil edilmesi üzerine, "Valilerimize sesleniyorum Bir yavrumuzun burnunun kanaması bile bizi üzer. Ama iki parmak kar yağdı diye, 5 santimetre kar yağdı diye okulları tatil etmemeliyiz" diyerek tepki gösterdi. 
Okulların tatil edilmesinin ardından Ankara Valisi Kemal Önal ve İl Milli Eğitim Müdürü ile görüştüğünü kaydeden Çelik, şunları söyledi 
"Meteoroloji'den ürkütücü rapor almışlar. Buzlanma olur kaygısıyla karar alınmış. Okulların tatil edilmesi için ortam olduğu kanaatinde değilim. Karla birlikte okullarımızı açık tutmaya alışık olmamız lazım. Kar yağdı diye okulları tatil ederseniz Kars'ta, Ağrı'da, Van'da okulları hiç açmamanız lazım." 

'Rencide oluyoruz' 
Devlet Meteoroloji İşleri Genel Müdürü Adnan Ünal da Milliyet'e yaptığı açıklamada Ankara Valiliği'ne kar tatilini gerektirecek yönde hava durumu raporu vermediklerini söyledi. Valiliğe önceki akşam sunduklarını raporda "Kar yağışı gece yarısından itibaren etkisini kaybedecek ve sabah saatlerinde kesilecek" ifadesinin bulunduğunu belirten Ünal, "Bu yorumlar nedeniyle çalışanlarımız ve ben rencide oluyoruz. Biz kar tatilini zaten önermiyoruz. Sadece olası hava durumunu bildiriyoruz" dedi. 

'Tatil kolay çözüm' 
Eğitim - Sen Genel Başkanı Alaaddin Dinçer de, "Tatil kararı, kazaların önlenmesi amacıyla alınıyor. 3 - 5 santim kar oldu diye tatil edilmesi doğru değil. Kolayını bulup tatili çözüm olarak görüyorlar" diye konuştu. 
Ankara Üniversitesi Dil ve Tarih- Coğrafya Fakültesi Psikoloji Bölümü Öğretim Üyesi Doç. Dr. Gülsen Erden de, "Çocukların alıştığı bir düzen var. Habersiz ve programsız okuldan alıkoymalar çocukların düzenini bozuyor" şeklinde konuştu. 




</TEXT>
</DOC>
