<DOC>
<DOCNO> 402750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sonsiy01.html </URL>
<DATE> 2005/12/12/ </DATE>
<TIME> 00.30 </TIME>
<AUTHOR>  </AUTHOR>
<HEADLINE>
BBP Genel Başkanı Yazıcıoğlu Türkiye, kıskaca alınmıştır 
</HEADLINE>
<TEXT>

     BBP Genel Başkanı Muhsin Yazıcıoğlu, Türkiye'nin içeriden ve dışarıdan kıskaç altına alındığını ileri sürdü. 
     Yazıcıoğlu, partisinin Sivas İl Teşkilatı tarafından Belediye Eğitim Kültür Salonu'nda düzenlenen, ''Kuşatılan Türkiye ve Çözüm Yolları'' adlı konferansta yaptığı konuşmada, başkalarının iktidar gücünün ''avantalarını'' paylaştıklarını öne sürdü. 
     ''Bir de 'biz gelelim, iktidar gücünün avantalarını paylaşalım' diye bir davamız yoktur'' diyen Yazıcıoğlu, şöyle konuştu 
     ''Bizim işimiz gerekirse zor yoldan gelmek, ama iktidar olmak, muktedir olmak. Bir kere geldikten sonra ya milletin davasının gereğini yapacağız, ya da o iktidar bizim olmayacak. Bizim olacaksa milletin iktidarı olacaktır. Bunun tek yolu var. Türkiye'de kurulmuş olan yağma kumpasının dişlisi olmadan işbaşına gelmektir. Milletin doğrudan iradesini kullanarak gelmekten geçiyor. Türkiye içeriden ve dışarıdan kıskaç altına alınmıştır. İçeriden ekonomik olarak gücü elinde bulunduranlar, milletimizin birikimlerini kullanmak suretiyle dışarıdan beraber oldukları güç odaklarıyla Türkiye'yi ekonomik olarak kuşatmışlardır.'' Türkiye'nin dış politikada küresel güç odaklarının çevrelediği bir siyasi kuşatma ile karşı karşıya bırakıldığını iddia eden Yazıcıoğlu, ''Bugünkü noktaya çok kısa bir süre içinde gelmedik. Bunun sorumlusu sadece bugünkü iktidar değildir. Bu bir süreçtir. Bu süreç çok bilinçli hazırlanmıştır'' dedi. 
     Annesi Fidan Yazıcıoğlu'nun isteğiyle bu yıl birlikte ikinci kez hacca gideceğini anlatan BBP Genel Başkanı Yazıcıoğlu, partililerden haklarını helal etmelerini istedi. 
     
</TEXT>
</DOC>
