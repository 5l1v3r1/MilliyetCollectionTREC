<DOC>
<DOCNO> 401764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sonspo18.html </URL>
<DATE> 2005/12/08/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Canaydın'dan hakemlere sert açıklama 
</HEADLINE>
<TEXT>

     Galatasaray Kulübü Başkanı Özhan Canaydın, Turkcell Süper Ligi’nde şampiyonluk yolundaki en büyük rakipleri Fenerbahçe lehine ve kendi aleyhlerine verilen hakem hatalarını barkovizyon gösterisiyle yeniden basın mensuplarına izlettirerek eleştirilerde bulundu. 
     Bugün bir basın toplantısı düzenleyen Özhan Canaydın, önce Fenerbahçe’nin maçlarında yapılan ve gündemi meşgul eden hakem hatalarını, ardından da Galatasaray aleyhine verilen kararlardan oluşan bir barkovizyon gösterisini medya çalışanlarına izlettirdi. 
     Gösterimin ardından basın mensuplarına dönerek, "Görüntüleri hep beraber izledik. Bunlar normal mi diye soruyorum Acaba bu yaşananları normal olarak görüyormusunuz " diyerek, sözlerini şöyle sürdürdü 
     "Haftalardır susuyoruz. Hatasız maç yönetilmez felsefesi içinde gidiyoruz. Bunları normal hakem hataları olarak düşünüp susmayı tercih ettik. Biliyorum ve inanıyorum ki hakemlerimizi kimse yönlendiremez ve satın alamaz. Güvenimiz sonsuz. Dürüstlüklerine de inancımız sonsuz. 
     Ama şurada gördüklerinizin yorumunu da sizlere bırakıyorum. Tesadüfler maalesef hep bizim aleyhimize tecelli etti. Bunu da iyi araştırmak lazım. Gördüğünüz bütün olaylar medyada herkese anlatıldı. Görüntülü medya bunu ilk önce açıkladı. Bazı tespitlerimiz var. Bu üzücü tespitlerden sonra gösterimi size yapmak mecburiyetinde kaldık." 
     
     "BİRİKTİ VE BUGÜNLERE GELDİK" 

     Hakem camiasına yönelik suçlamalarda bulunmak istemediğini ifade eden Canaydın, ancak geçmişten gelen bazı sıkıntılar olduğunu ima ederek, "Hakem camiasını tümüyle suçlamak hiçbir zaman istemem ama bir kısım eski hakemlerimizin Galatasaray’a karşı duydukları rahatsızlığı ve bu duygusal ortamın yönetenlere de yansıdığını hissediyorum. Galatasaray’ın hakkını korumak için her zaman her yerde varız. Bu tip açıklamaları her maç sonrası yapmayı hazmedemiyordum. 
     Birikti, birikti ve bugüne geldik" dedi. 
     
     "HERKES GÖREVİNİ YAPARKEN ÇOK DİKKATLİ OLSUN" 

     Kulüpler Birliği Vakfı Başkanı olarak yüklendiği yeni misyonla tüm takımların hakkını koruma görevini üstlendiğini anlatan Canaydın, Türk sporunun içinde bulunduğu gerileme döneminde sahip çıkılmaya ihtiyacı olduğunu ifade ederek, şöyle devam etti 
     "Buradan tüm hakemlere sesleniyorum. Niye hakemler diye soracak olursanız, onlar sahanın tek hakimleri. Maçın neticesine çok tesir eden tek unsur. Dikkatsizlikten ve formsuzluktan dolayı hakkını yediğiniz her kulübün temsilcisi olarak, Galatasaray Kulübü Başkanı olarak bu olayların karşısında duracağım. Herkes görevini yaparken çok dikkatli olsun. Hata yapanlar bilhassa dikkatli olsun. Çok sıkı takipteyiz. Ben hakem camiasına yine güvendiğimi söylüyorum. Her mağlubiyetten sonra hakem hatalarına sığınmaya karşıyım ve bunu 3.5 senedir söylüyorum ama iyiniyetimize rağmen aleyhte tesadüflerin hep bize gelmesine de isyan ediyorum." 
     
     "TEK YUMRUK VE TEK YÜREK OLMA ZAMANIDIR 

     Canaydın, Galatasaary camiasının ve özellikle taraftarların yaşanan haksızlıklardan ötürü büyük rahatsızlık diye getirerek, şöyle konuştu 
     "15 haftadır gördükleri ve üstüste gelen bu hatalardan dolayı infial noktasındalar. Taraftarlarımıza sesleniyorum, bu kadar haksızlığa hiçbir takımın taraftarı reva görülmedi. Onlara bu sabırlarından dolayı teşekkür ediyorum. Galatasaray’a yakışır bir şekilde davrandılar. Herşeye rağmen ligin en büyük şampiyonluk adaylarından biri olmaya devam ediyoruz. Sporcularımızla, yöneticilerimizle, taraftarımızla tek yumruk ve tek yürek olma zamanıdır. Bu kadar haksızlığa rağmen örnek oldular. Kendilerine teşekkür ediyorum. Demokratik ortamda yaptıkları protestolar bizler içindir, onları da dikkate alıyorum. Herşeye rağmen takımıma ve teknik heyetime teşekkür ediyorum. Dimdik ayakta durdular ve aslanlar gibi savaştılar. Kendilerini kutluyorum. Onlar varoldukça Galatasaray’ın başının hep dik duracağına inanıyorum. Yeni misyonumla beraber Türk sporundaki bu gerilimi çözmek için çalışacağım" şeklinde konuştu. 
     Canaydın, bazı eski hakemlerin Galatasaray'dan rahatsızlık duyduğunu ve bunun da halen görev yapan hakemlere yansıdığını iddia etti 
     "Üzücü tespitlerimiz var. Hakem camiasını tümden suçlamak istemem ama bazı eski hakemlerin Galatasaray'a duyduğu rahatsızlığın yönetenlere yansıdığını hissediyorum... 
     Buradan tüm hakemlere sesleniyorum. Onlar maçın tek hakimi, sonuca tesir edecek unsur. Dikkatsizlik ve formsuzluktan hakkını yediğiniz tüm takımlar adına haksızlıklara karşı duracağım... 
     

     
</TEXT>
</DOC>
