<DOC>
<DOCNO> 406004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/soneko43.html </URL>
<DATE> 2005/12/23/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Akçansa, Ladik Çimento ihalesi için dava açtı... 
</HEADLINE>
<TEXT>

     Akçansa Çimento, Ladik Çimento'nun ihalesine ilişkin Rekabet Kurumu'nun işleminin iptali ve yürütmenin durdurulması için, Danıştay 13. Dairesi nezdinde dava açtı. 
     Akçansa Çimento Sanayi ve Ticaret A.Ş.'den İMKB'ye gönderilen açıklamada, Ladik Çimento Fabrikası hakkında TMSF tarafından başlatılan ve yönetilen ihalenin 13 Ekim 2005 tarihinde gerçekleştirildiği anımsatılarak, şirketin 140 milyon 250 bin dolar ile en yüksek teklifi veren taraf olduğu, Ladik Çimento Fabrikası'nın şirkete ihale edildiği kaydedildi. 
     Açıklamada, ''13 Aralık 2005 tarihinde, Rekabet Kurumu tarafından Ladik Çimento Fabrikası satışı hakkında 'Çimento ürün pazarında 4054 sayılı Kanun'un 7. maddesi kapsamında hakim durumun yaratılmasına ve rekabetin önemli ölçüde azaltılmasına yol açacağı ve bu nedenle işleme izin verilemeyeceğine'' dair bir karar açıklaması yapılmıştır. Şirketimiz tarafından, bu karara ilişkin olarak bugün itibari ile Danıştay 13. Dairesi nezdinde Rekabet Kurumu'nun işleminin iptali ve yürütmenin durdurulması istemiyle dava açılmıştır'' denildi. 
     Açıklamada, Sabancı Holding ve Heidelbergcement ortak kuruluşu, Türkiye'nin en büyük çimento şirketi Akçansa'nın bütün faaliyetlerini yasalar ve etik ilkeler doğrultusunda gerçekleştirdiği belirtilerek, ''şirketimiz, sahip olduğu kanıt ve argümanların haklılığına olan inancıyla, T.C yasalarının kendisine tanıdığı hakları sonuna kadar kullanmak niyetindedir'' denildi. 

     
</TEXT>
</DOC>
