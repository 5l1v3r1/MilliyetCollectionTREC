<DOC>
<DOCNO> 405895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/yasam/yas03.html </URL>
<DATE> 2005/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağlayan bebeğini koltuğa atıp öldürdü 
</HEADLINE>
<TEXT>


Mezarlıkta sepet içinde cesedi bulunan 2 aylık bebeğin, ağlamasına kızan alkollü annesinin koltuğa fırlattığı için öldüğü ortaya çıktı 

ELVAN EZBER İstanbul 

İstanbul Esenler Mezarlığı'nda 18 Mart 2004'te sepet içinde cesedi bulunan iki aylık bebeğin katil zanlısı annesi çıktı. Ağladığı için çocuğunu hızlıca koltuğa fırlatıp ölümüne sebep olan anne Ayatun Karaçay tutuklandı. 
Bir hafta önce 155 Polis İmdat hattını arayan bir kişi, Karaçay'ın öldürdüğü 'Gizem' adlı bebeğini Esenler Mezarlığı'na bıraktığını söyledi. İhbarcının bildirdiği İkitelli'deki pansiyona operasyon düzenlendi. Baskında bebeğini öldürmekle suçlanan ve konsomatris olarak çalışan Ayatun Karaçay 38 ile kızı Türkan Tunçbilek 21 gözaltına alındı. 
Türkan Tunçbilek sorgusunda "Annemin bir taksiciden bir kız çocuğu olmuştu. Benim de bir kızım olmuştu. Bir gece ikisi birden ağladı, susturamadık. Annem çok fazla alkol almıştı. Gizem'i susması için kaldırıp hızlıca çekyatın üzerine attı. Öldüğünü gördük" dedi. 



</TEXT>
</DOC>
