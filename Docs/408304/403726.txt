<DOC>
<DOCNO> 403726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sonsiy17.html </URL>
<DATE> 2005/12/15/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Baykal Erken seçim konusunda yüreklerine büyük bir korku girmiş 
</HEADLINE>
<TEXT>

     CHP Genel Başkanı Deniz Baykal, Başbakan Recep Tayyip Erdoğan’ın bütçe görüşmelerinde erken seçimle ilgili sözlerini değerlendirerek, "Görülüyor ki, erken seçim konusunda yüreklerine büyük bir korku girmiş. Çünkü gitmek var dönmek yok, ama geldikleri gibi gidecekler" dedi. 
     Baykal, Bakırköy Belediyesi tarafından Osmaniye’de yaptırılan Bakırköy Gençlik Yurdu’nun açılışının ardından basın mensuplarının sorularını yanıtladı. 
     "Milli Eğitim Bakanlığı tarafından çıkarılan Açıköğretim Lisesi Yönetmeliği konusundaki düşüncesi" sorulan Baykal, şunları söyledi 
     "Milli Eğitim Bakanlığı’nın son yönetmeliği, Türkiye’de üniversiteye giriş sınavı ve lise eğitiminin bütünlüğü açısından ciddi sorunlar doğuracaktır. Yönetmelik, bugüne kadar ki uygulamayı çok köklü bir şekilde değiştirmeyi amaçlıyor. Bu yönetmelik, eğitimin temel sorunlarının çözümü konusunda herhangi bir açılım, bir fırsat getirmiyor. Sadece iktidarın saplantı haline getirdiği bu konuyu çözmeyi amaçlıyor. Hukukun temel ilkeleri, kurumların yetkileri bir yana bırakılarak, ’ben yaptım oldu’ anlayışıyla emrivaki ile gerçekleştiriliyor." Baykal, YÖK’ün konuyu yargıya taşıyacağını, yargının da doğru kararı vereceğine inandığını kaydetti. 
     CHP lideri Baykal, bu yönetmelik konusunda önem taşıyan bir hususun da, Milli Eğitim Bakanlığı’nın Cumhurbaşkanı’nın imzasına gerek kalmadan bu işi gerçekleştirmek istemesi olduğunu vurguladı. 
     
     "CUMHURBAŞKANI’NIN ONAYI OLMADAN" 
     Bir süre önce Milli Eğitim Bakanlığı’nın yönetmeliklerinin yürürlüğe girmesi konusunda Cumhurbaşkanı’nın yetkilerinin ortadan kaldırıldığını ileri süren Baykal, sözlerini şöyle sürdürdü 
     "Şimdi Türkiye’nin eğitim düzenini kökten değiştirecek, uygulamaları tersine çevirecek, kurumların yetkileri üzerinde olumsuz etkiler getirecek bir yönetmelik düzenlemesi, Cumhurbaşkanı’nın onayı olmadan yürürlüğe konmak isteniyor. Cumhurbaşkanı’nın yetkisinin daha önce niçin ortadan kaldırılmak istendiği, böyle yönetmeliklerle çok iyi anlaşılıyor. Bu dayatmacı yaklaşım, ülkenin gençlerinin sorunlarını çözmeye yönelik olmayan, kendi militan tabanlarının dayatmalarına cevap vermeyi amaçlayan bir yaklaşım. Bu, Türkiye’de yargı tarafından değerlendirilecektir." 
     
     YYÜ REKTÖRÜ AŞKIN 
     Bir gazetecinin "YYÜ Rektörü Prof. Dr. Yücel Aşkın’ın tarihi eser kaçakçılığı suçlamasından beraat ettiğini ve bunu nasıl değerlendirdiğini" sorması üzerine de Deniz Baykal, "Tarihi eser kaçakçılığı suçundan beraat etmesi çok doğal" dedi. 
     Baykal, Rektör Aşkın’a karşı kampanyanın tarihi eser kaçakçılığından başlatıldığını, bunu "tıbbi araç yolsuzluğu ve kişilerin fişlendiği" iddialarının izlediğini hatırlattı. 
     CHP Genel Başkanı Baykal, "Tarihi eser kaçakçılığı iddiası fos çıktı. Bunun içinin boş olduğu, haksız bir iftiradan ibaret olduğu yargı kararıyla ortaya çıkmıştır. Bunların hiçbir ciddi temeli olmadığı ortaya çıkmıştır" diye konuştu. 
     Aşkın’ın hasta bir şekilde elleri kelepçeli olarak kötü muameleye tabi tutulduğunu savunan Baykal, "Bugünkü iktidarın yaptığı, bunun insanlık ve hukuk karşısındaki tavrının gerçekte ne olduğunu ortaya koymaktadır. Çok yazıktır, çok üzüntü vericidir. Rektöre yapılan tam bir zulümdür" dedi. 
     
     "İÇKİ YASAĞI" TARTIŞMASI 
     Baykal, bir gazetecinin "belediyelerin ’içkili bölgeler ayrımı’ konusundaki tutumunu nasıl değerlendirdiğini" sorması üzerine de, şunları kaydetti 
     "İktidar toplumu ayrıştırmaya, ayrıştırıp etiketlemeye, yaftalamaya, damgalamaya yönelik bir uygulama içinde. Yani toplumu birbirinden ayırıp, farklılaştırıp, bölüp, damgalayıp bir ayrışma yaratmayı amaçlayan bir noktada olduğunu gösteriyor. Bu, hiç kabul edilebilir bir olay değil. Sorun kafalarda, yanlış olan o. Bu bir içki meselesi değil, zihniyet meselesi, özgürlük meselesi." Kendisinin, içki kullanımından hoşlanmayanların başında geldiğine işaret eden Baykal, "Bu iş ayrı, o iş ayrı. Bırak vatandaş karar versin. Sana ne, ne dayatıyorsun" dedi. 
     Toplumda kadın ve erkeğin, içen ile içmeyenin ve değişik ayrımcılıkların yapılmak istendiğini ileri süren Baykal, "Bunun sonu ne olacak, nereye gidiyor Türkiye, neyi hedef alıyorlar Bunlar yanlış işler. AK Parti’nin gerçek yüzü, bu yaklaşımla ortaya çıkmıştır" diye konuştu. 
     
     ERKEN SEÇİM 
     CHP Genel Başkanı Baykal, başka bir soru üzerine ise dünkü bütçe görüşmeleri sırasında Başbakan Erdoğan’a yönelttikleri yolsuzluklarla ilgili sorularının görmezden gelindiğini savunarak, "Sayın Başbakan, yolsuzluklarla ilgili iddiaları yok sayıyor, cevap vermiyor. Başbakan yolsuzluk iddialarını mahkum etme durumunda değil, yolsuzluk iddialarıyla belki mahkum olma durumunda olabilir" dedi. 
     Baykal, "Erdoğan’ın erken seçim konusundaki sözlerini nasıl değerlendirdiği" sorusu üzerine, "Erdoğan’ın, ’erken seçim olmayacağı ve seçimlerin zamanında yapılacağı’ yönündeki sözleri üzerine AK Parti grubunun büyük bir sevinçle ayağa kalkarak kendisini alkışladığını" söyledi. 
     Deniz Baykal, "Görülüyor ki, erken seçim konusunda yüreklerine büyük bir korku girmiş. Çünkü gitmek var dönmek yok, ama geldikleri gibi gidecekler. Sandıkla geldiler, yine sizin oylarınızla gidecekler" dedi. 
     
</TEXT>
</DOC>
