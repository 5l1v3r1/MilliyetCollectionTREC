<DOC>
<DOCNO> 405727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sonsiy17.html </URL>
<DATE> 2005/12/22/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Ermeni asıllı araştırmacından ilginç açıklamalar... 
</HEADLINE>
<TEXT>

     Ermeni asıllı Araştırmacı-Yazar Levon Panos Dabağyan, Ermeni iddiaları konusunda tarihin iyi bilinmesi gerektiğini belirterek, "Ermeni mevzu, batı açısından çok önemlidir. 
     Çünkü Türkiye’ye karşı koz olarak kullanıyorlar. Soykırım diye bir şey yoktur ama tehcir mevcuttur. Bu siyasi bir kuruluş tarafından icra edilmiştir ve arka planda Almanlar vardır" dedi. 
     Konferans vermek üzere geldiği Samsun’da AA muhabirine açıklamalarda bulunan Dabağyan, Türklerle Ermenilerin bin yıl aynı topraklar üzerinde barış içinde yaşadıklarını belirterek, bu barışın dış güçler tarafından bozulmak istendiğini söyledi. 
     Türklerle Ermenilerin bu yakınlığının bazı güçlerin işine gelmediğini ifade eden Dabağyan, şunları kaydetti 
     "Bin yıl müşterek hayat yaşanmış, bu bin yıl müşterek hayatın içinde de bir sefer bir isyan vuku bulmuştur. Bu acaba nasıl yapılmış, nasıl olmuştur. Hiçbir gayri müslim, ’teba-ı sadıka’ diye onurlandırılmamış, biz onurlandırılmışız. Niye acaba Demek ki Türk kendine yakın görmüş bizi. Zaten biz Türke yakın olduğumuz için içten parçalattılar bizi ve Türkün karşısına diktiler. Bu noktalara eğilmek lazım. Bunların üzerine eğilmiyorlar. Yoksa ’sen beni kestin, ben sine kestim’ bunun sonu yok." Ermeni iddialarıyla ilgili yaşananların bir soykırım olmadığını vurgulayan Dabağyan, "Türk milleti, tehcir zamanında, ağır şekilde cezalandırılacaklarını bildikleri halde evlerinde Ermenileri saklamışlardır. Soykırım diye bir şey yoktur ama tehcir mevcuttur. Bu siyasi bir kuruluş tarafından icra edilmiştir ve arka planda Almanlar vardır" dedi. 
     Ermeni meselesini Batının Türkiye’ye karşı bir koz olarak kullandığını ifade eden Dabağyan, "Ortada bir hasta var, tedavi edilmesi lazım, bu hasta için ne ilaç lazımsa, teşhisi koyar ona göre ilaç verilir ve hasta iyileşir. Bunlar iyileştirmek istemiyorlar. 
     Çünkü Ermeni mevzu, batı açısından çok önemlidir. Çünkü Türkiye’ye karşı koz olarak kullanıyorlar" diye konuştu. 
     Atatürk’ün Ermenileri yakından tanıdığını ve devlet kademelerinde önemli görev verdiğini söyleyen Dabağyan, Atatürk döneminde Ermeni sorunu yaşanmadığını kaydetti. 
     Levon Panos Dabağyan, Türkiye’nin Ermeni iddialarına karşı kendini her alanda savunabilecek bir ülke olduğunu söyledi. 
     Dabağyan, Ermenilerin Türk dünyasında siyaset, sanat, mimari ve bir çok alanda görevler aldığını anlattı. Dabağyan, "Dış dünyada Ermenilerin birçoğu evinde Türkçe konuşur ve Türk Sanat Müziği dinler" dedi. 
     Türkiye’nin AB’ye girmek istemesini de değerlendiren Dabağyan, Türkiye’ye karşı Ermeni meselesi ve Kıbrıs gibi bazı konuların koz olarak kullanılarak, Türkiye’ye zorluk çıkarıldığını vurguladı. 
     
     ORHAN PAMUK’UN SÖZLERİ 
     Dabağyan, Orhan Pamuk’un basında yer alan sözleriyle ilgili yaptığı değerlendirmede ise "O çocuk yetiştirmedir. Onu önce dünya çapında bir yazar durumuna getirdiler. Onu, Don Kişot yaptılar. Onun peşinden de bunları konuşturdular" dedi. 
     
</TEXT>
</DOC>
