<DOC>
<DOCNO> 401422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sonspo04.html </URL>
<DATE> 2005/12/07/ </DATE>
<TIME> 08.15 </TIME>
<AUTHOR>  </AUTHOR>
<HEADLINE>
Cimbom'a para müjdesi 
</HEADLINE>
<TEXT>

     Beşiktaş derbisi arefesinde Özhan Canaydın futbolculara müjdeli haber verdi. Başkan, cuma günü ödeme yapılacağını iletti . 
     
     Takıma haber yolladı 
     Yönetim Kurulu, büyük önem taşıyan Beşiktaş maçı öncesi futbolcuları motive etmek için harekete geçti. Yaklaşık iki aydan bu yana takıma transfer taksitleri ve maç başı alacaklarını ödeyemeyen Canaydın ve ekibinin, derbiden bir gün önce yüklü bir miktarda para dağıtacağı bildirildi. Başkan Özhan Canaydın'ın sportif direktör Bülent Tulun aracılığı ile teknik heyet ve futbolculara haber göndererek, alacaklarının önemli bir miktarının cuma günü hesaplara yatacağını müjdelediği kaydedildi. 
     
     Ekstra prim yok 
     Başkandan gelen bu iyi haber futbolcuların yüzünü güldürürken, takımın moralinin yükselmesi nedeniyle teknik direktör Eric Gerets'in de durumdan memnun kaldığı ifade edildi. Sarı-Kırmızılı oyuncuların birikmiş maç başı ve transfer taksitlerinin yaklaşık 4 milyon dolar civarında olduğu kaydedildi. Öte yandan yönetimin Beşiktaş maçı galibiyetine ekstra prim vermeyeceği öğrenildi. Cim Bom derbiden galip ayrıldığı takdirde, futbolcular iç saha galibiyet primi olan üçer bin dolarla yetinecek. 
     
     Derbide yerini alıyor 
     İki hafta önce Ali Sami Yen'de oynanan Fenerbahçe derbisinde stada gitmeyen Başkan Özhan Canaydın'ın, Beşiktaş sınavında protokol tribünündeki yerini alacağı öğrenildi. Sarı-Lacivertli ekiple oynanan maçı, deplasmana taraftar götürülmemesi kuralının kaldırılması nedeniyle protesto eden Canaydın'ın, takındığı tavrın ses getirmesi sonrası Beşiktaş maçına gitme kararı aldığı bildirildi. Galatasaray Başkanı'nın Siyah-Beyazlı ekiple oynanacak karşılaşma öncesi, Fenerbahçe derbisinde olduğu gibi soyunma odasına inerek futbolculara moral vereceği bildirildi. 
     
</TEXT>
</DOC>
