<DOC>
<DOCNO> 405273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sondun11.html </URL>
<DATE> 2005/12/21/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
İsviçre'de gözaltında ölen ''Müthiş Türk'' için otopsi istenecek 
</HEADLINE>
<TEXT>

     
     Turaç TOP İZMİR DHA 

     
İSVİÇRE'nin Kreuzlingen kentinde, bir kavgaya karıştığı iddiasıyla gözaltında tutulduğu karakolda, çarşafla kendisini asarak canına kıydığı öne sürülen Türk genci Ayhan Yöyen'in babası Yaşar Yöyen, eşi ve kızıyla birlikte memleketi İzmir'e geldi. Kickboks sporunda aldığı madalyalarla Müthiş Türk’ olarak tanınan Ayhan Yöyen'in cenazesinin yarın uçakla İzmir'e getirileceği öğrenilirken, oğlunun intihar ettiğine inanmayan acılı baba Yaşar Yöyen, Oğlumun hakkını ülkemde arıyacağım. Otopsi isteyip gerçeği ortaya çıkaracağım'' dedi. 
     İsviçre doğumlu, 23 yaşındaki Türk genci Ayhan Yöyen, geçtiğimiz Çarşamba günü, Kreuzlingen kentinde, bir arkadaş kavgasına karıştığı için polis tarafından gözaltına alındı. İki gün nezarethanede kalan ve Pazartesi günü adliyeye sevkedileceği açıklanmıştı. Daha sonra İsviçre polisi tarafından Yöyen'in karakolda, kendisini çarşafla kalorifer borusuna asarak canına kıydığı ailesine bildirildi. Kickboks sporuna düşkünlüğü ile tanınan ve aldığı altın madalyalarla çevresinde Müthiş Türk’ olarak tanınan Ayhan Yöyen'in şüpheli ölümü üzerine baba Yaşar Yöyen, eşi Ergül Yöyen ve kızı Aslı Yöyen'le birlikte soluğu memleketi İzmir'de aldı. Adnan Menderes Havalimanı'nda yakınları tarafından karşılanan acılı aile, Konak ilçesi'ndeki akrabalarının yanında dinlenmeye çekilirken, ölen Ayhan Yöyen'in cenazesinin yarın akşam saatlerinde uçakla İzmir'e getirileceği öğrenildi. 
     
     HESABINI VERMELERİ GEREKİR’ 

     Acı haberle yıkılan emekli işçi baba Yaşar Yöyen, 3 çocuğundan ortanca olan Ayhan'ın intihar edecek bir sıkıntısı olmadığını, İsviçre polisi tarafından işkence yapılarak öldürüldüğünü öne sürdü. Baba Yöyen, Oğlumun intihar edecek bir durumu yoktu. Sadece gençliğin verdiği ateşle bir kavgaya karışmıştı. Bu nedenle gözaltına alındı. Daha sonra intihar ettiği söylendi. Orada ölümünü şüpheli bulduğum için otopsi istedim. Ancak oradaki otopsi sonucu 15 gün sonra belli olacak. Cenazeyi buraya getirip ülkemizde gömeceğiz. Daha sonra burada da Savcılığa suç duyurusunda bulunarak otopsi isteyeceğiz. Eğer bir yabancı bizim ülkemizde ölse, ortalık ayağı kalkardı. Şimdi benim oğlum onların ülkesinde öldü, ancak intihar diyerek geçiştirdiler. Böyle saçma bir durum olamaz. Oğlumun hakkını sonuna kadar arıyacağım. Ben de İsviçreli makamların peşini bırakmayacağım. Oğlumun ölümü intihar bile olsa, böyle birşeye imkan vermemeliydiler. Bir nezarethanede ölüm olayı medeniyetin beşiği denen İsviçre'de yaşanıyor. Bunu anlamak imkansız. Onun da hesabını vermeleri gerekir. Avukatımızla yapacağımız görüşmeler sonrası kendi ülkemizde hukuki mücadelemizi başlatacağız'' dedi. Bu arada ölen gencin yakınları, olaylı Türkiye-İsviçre maçı sonrası İsviçre'de Türklere karşı bir baskı oluştuğunu, Ayhan Yöyen'in kesin ölüm nedeninin saklanmış olabileceğini de öne sürdü. 
     
</TEXT>
</DOC>
