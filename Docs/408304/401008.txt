<DOC>
<DOCNO> 401008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/soneko18.html </URL>
<DATE> 2005/12/06/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Enflasyon hedeflemesine yabancı finans kuruluşları nasıl bakıyor 
</HEADLINE>
<TEXT>

     Mustafa Seven AA 

Japon kredi derecelendirme kuruluşu JCR, resmi enflasyon hedeflemesinin, Türkiye ekonomisinin görünümünü de güçlendireceğini bildirdi. 
     JCR tarafından hazırlanan Türkiye analizinden derlenen bilgiye göre, resmi enflasyon hedeflemesi, Türkiye ekonomisinin Maastricht kriterlerine yaklaşmasını da sağlayacak. 
     JCR, Merkez Bankası'nın bağımsız olarak çalışmasının para politikasının bir teminatı olduğunu da vurguladı. 
     Siyasi istikrarın önemine de dikkat çeken JCR, Uluslararası Para Fonu IMF ile yürütülen stand by düzenlemelerinin de enflasyonla mücadeleyi güçlendireceğini bildirdi. 
     JCR analizinde, faizdışı fazlada yüzde 6.5'lik hedefin, mali istikrarı güçlendiren bir unsur olduğunu belirtilirken, faizlerdeki düşüşün de enflasyona paralel seyrettiği kaydedildi. 
     
     CARİ İŞLEMLER AÇIĞI 

     Cari işlemler açığına da dikkat çekilen JCR analizinde, şuandaki açık düzeyinin, güçlü ekonomik bünye, gerçekleştirilen yapısal reformlar ve yabancı sermaye girişi nedeniyle sorun oluşturmayacağı, ancak orta vadede sorun oluşturması halinde ise YTL'nin değer kaybı da dahil olmak üzere bazı ayarlar yapılabileceği kaydedildi. 
     JCR, gelecek yıl için cari işlemler açığının, Gayri Safi Yurtiçi Hasıla'ya GSYH oranının da yüzde 6.4 olarak gerçekleşebileceği tahmininde bulundu. 
     JCR analizinde, Türkiye'nin Kopenhag siyasi kriterlerini büyük ölçüde gerçekleştirdiği, Maastricht ekonomik kriterlerini de gerçekleştirme yolunda olduğu ifade edildi. 
     Vergi reformu ve vergi politikasınının başarısından bahsedilen JCR analizinde, sosyal güvenlik reformunun gerçekleştirilmesi gerektiğine de işaret edildi. 
     
     KREDİ NOTU 

     Analizde, makro ekonomik performanstaki olumlu gidiş, AB ile ilişkiler ve reform programı, IMF ile yürütülen program, AB tarafından ''İşleyen Piyasa Ekonomisi'' statüsü verilmesinin Türkiye'nin kredi notunu artıracak unsurlar olduğu da vurgulandı. 
     Türkiye'nin kredi notunu etkileyebilecek en negatif unsurun ise cari işlemler açığı olduğu kaydedildi. 
     JCR son olarak Türkiye'yi, BB - notu ile değerlendirirken, pozitif izlemeye almıştı. 
     
     DEUTSCHE BANK 

     Uluslararası yatırım bankalarından Alman sermayeli Deutsche Bank'ın analizinde de, 2006 yılında, resmi enflasyon hedeflemesinin, enflasyonun gerilemesinde önemli bir politika aracı olacağı kaydedildi. 
     Analizde, gelecek yıl, Türkiye'nin enflasyonla mücadelesinin önündeki en önemli sorunlardan birinin yüksek petrol fiyatları olacağı belirtilirken, ''ancak 2006'da yüzde 5'lik hedef ulaşılabilir bir hedef'' olarak ifade edildi. 
     
     ''2007 ENFLASYON HEDEFİ DAHA KOLAY YAKALANABİLİR'' 

     2006 yılındaki enflasyon hedefinin gerçekleştirilmesinde bazı zorlukların yaşanabileceğine dikkat çeken Deutsche Bank, 2007 enflasyon hedefinin dış faktörler gözönünde alınınca daha kolay yakalanabileceğini bildirdi. 
     Deutsche Bank'ın analizinde, 2006 para programı enflasyona ilişkin olarak yapılan saptamalarda, 2006'da, enflasyonu indirme sürecinde, hizmetler sektörü, sağlık, eğitim ve konut gibi unsurların direnç gösterebileceği, petrol fiyatları ile döviz kurlarının dış etkileyici unsurlar olabileceği, ayrıca mali istikrardan kesinlikle taviz verilmemesi gerektiği kaydedildi. 
     Deutsche Bank analizinde, IMF ile sürdürülen programın, enflasyon hedeflemesinde destekleyici olacağı da ifade edildi. 
     Analizde, bazı direnç ve baskılara karşı yapısal reformlardan da taviz verilmemesi gerektiği belirtilirken, bu yapısal refromların sürdürülmesinin, tek haneli enflasyonun kalıcılığı açısından önem taşıdığı bildirildi. 
     Merkez Bankası Başkanı Süreyya Serdengeçti tarafından sunumu yapılan enflasyon hedeflemesindeki nokta enflasyon hedefinin gerçekleştirilmesinin zor olduğunun hatırlatıldığı analizde, ancak gerçekleştirilmesi halinde çok etkin ve güven verici bir yöntem olduğu kaydedildi. 
     Nokta enflasyon sisteminde, band uygulamasının, baskıyı azaltacak bir politika olduğu da ifade edildi. 
     
     YENİ PARA POLİTİKASININ ŞEFFAFLIĞI VE GÜVENİLİRLİĞİ 

     Yeni para politikasının, şeffaflığı ve güvenilirliği artıracağının belirtildiği analizde, yeni sistemin, enflasyon hedeflemesinde başarılı olan birçok ülkenin örneğinden ders alınarak ortaya çıkartıldığı kaydedildi. 
     Deutsche Bank analizinde, enflasyon hedeflemesinin çerçevesinin güven verici olduğu belirtilirken, yeni sistemde, herhangi bir politika sapmasını önleyici kontrol ve dengeleme sistemlerinin bulunduğu vurgulandı. 
     
     MORGAN STANLEY 

     Dünyanın önde gelen yatırım bankalarından Morgan Stanley'in analizinde ise Türkiye'nin, tek haneli enflasyon rakamlarında istikrar sağlamasında, geleceğe yönelik enflasyon beklentisinin kırılmasının etkili olduğu ifade edildi. 
     Çekirdek enflasyonun kırılmasına yönelik önlemlerin başarılı olduğunun belirtildiği analizde, ''bir zamanlar hiperenflasyonun kenarında seyreden Türkiye, artık fiyat istikrarı dönemine giriyor'' denildi. 
     Morgan Stanley'nin analizinde, enflasyon oranı daha da düşecek olan Türkiye'nin uzun vadeli tahvillerinin, 2007 yılında küresel bir durgunluğun da tahmin edildiği ortamda cazip bir yatırım aracı olacağı vurgulandı. 

     
</TEXT>
</DOC>
