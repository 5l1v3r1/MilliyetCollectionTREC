<DOC>
<DOCNO> 401795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sontur12.html </URL>
<DATE> 2005/12/08/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Hastane önünde kaza yaptı, 10 dakika ambulans bekledi 
</HEADLINE>
<TEXT>

     Süleyman ELÇİN DHA 

      KONYA'da Numune Hastanesi'nde yatan babasına ilaç almak için acil servis önündeki yoldan karşıya geçmek isteyen 38 yaşındaki Abdurrahman Yavuz, otomobil çarpması sonucu yaralanırken, 10 dakika ambulans beklemek zorunda kaldı. 
     Bülent Uzunboy yönetimindeki 42 FC 929 plakalı otomobil, hastanenin acil servisine 20-25 metre uzaklıkta Yavuz'a çarptı. Yaralanan Abdurrahman Yavuz için, acil servisteki görevlilere haber verildi. Çevrede bulunanlar acil servisteki doktor ve sağlık görevlilerini yaklaşık 50 adımda gidilebilecek yaralının yanına götüremeyince ambulans çağırdı. Acil servis girişinde bir ambulans beklemesine rağmen yaklaşık 10 dakika boyunca yerde yatan yaralı Abdurrahman Yavuz, yoldan tesadüfen geçen Selçuk Üniversitesi'ne bağlı bir ambulansa sedyeye alınıp, Konya Numune Hastanesi acil servisine götürüldü. 
     Hayati tehlikesi olmadığı belirlenen Abdurrahman Yavuz, kol ve bacaklarında ezilmeler olduğu belirlenerek tedavi altına alındı. 
     
</TEXT>
</DOC>
