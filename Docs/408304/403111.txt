<DOC>
<DOCNO> 403111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sonspo06.html </URL>
<DATE> 2005/12/13/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Beşiktaş'ta Okan kadrodan çıkartıldı... 
</HEADLINE>
<TEXT>

     Beşiktaş’ta bir kötü gelişme daha yaşandı... Derbide 90 dakika yedek oturan Okan Buruk, Guimaraes kadrosundan çıkartıldı. 
     
     Eksikler 6’ya çıktı... 
     Siyah-Beyazlılar, bir yandan Galatasaray yenilgisini unutmaya çalışırken, diğer taraftan da Vitoria Guimaraes maçının hazırlıklarını sürdürüyor. Tayfur Havutçu, Gökhan Zan ve Ahmet Dursun’dan sonra derbide de İbrahim Akın ile Mustafa Doğan’ı kaybeden Kara Kartallar’da bir kötü gelişme de dün yaşandı. Ali Sami Yen’de 90 dakika kulübede oturan Okan Buruk, tam anlamıyla hazır olmadığı gerekçesiyle, Portekiz’e gidecek kadroya alınmadı. 
     
     Bugün Porto’ya gidiyorlar 
     Doktor Ayhan Optur, Jean Tigana ile konuştuklarını ve Okan’ın durumu hakkında bilgi verdikten sonra bu ortak kararın alındığını açıkladı. Basına kapalı olarak yapılan antrenmanda ise futbolcular ısınma hareketlerinin ardından eltopu oynadı. Yaklaşık 1 saat süren idman, değişik taktik varyasyonların denendiği çift kale maçla son buldu. Beşiktaş kafilesi bugün saat 10.00’da Porto’ya uçacak. 
     
</TEXT>
</DOC>
