<DOC>
<DOCNO> 405835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/ekonomi/aeko.html </URL>
<DATE> 2005/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Şirketleri azaltacağız' 
</HEADLINE>
<TEXT>


Tüpraş'ı devraldıktan sonra şirket portföylerinde azaltmalar yapacaklarını belirten Rahmi Koç, 'Bazı sektörlere odaklanacağız' dedi 

EKONOMİ SERVİSİ 

Koç Holding Şeref Başkanı Rahmi Koç, Tüpraş'ı devraldıktan sonra şirket portföylerinde bazı azaltmalar yapacaklarını bildirdi. St. Petersburg ve Moskova'da Ramstore alışveriş merkezleri ile Moskova'da Edwards mağazasının açılışlarını gerçekleştiren Rahmi Koç, gazetecilerin sorularını da yanıtladı. 
Koç, özelleştirme ihalesini kazandıkları Tüpraş'la ilgili bir soru üzerine, varil başına 5.5 dolar rafinaj ücreti hesabıyla verdikleri paranın doğru değer olduğunu söyledi. 
Tüpraş'ı parasını ödeyip devraldıktan sonra, bankacılık tabiriyle, portföylerinde bazı azaltmalar yapacaklarını belirten Koç, "Onun çalışmasını yapıyoruz. Arkadaşlar bize bir liste getirecekler. Bazı sektörlerde odaklaşmaya karar verdik" dedi. Koç, Tüpraş için ortaklıklar teklif edildiğini, düşüneceklerini belirtti. 
Koç, Tüpraş'ta ihale bittiği zaman telefonların kilitlendiğini, tanıyan ve tanımayanların kendilerini tebrik ettiğini kaydetti. Koç, bir başka soru üzerine, ülkenin savunmasıyla ilgili konular dışındakileri stratejik görmediğini söyledi. Telekomünikasyonun da stratejik olmadığı görüşünü dile getiren Koç, Telsim'e en yüksek fiyatı veren Vodafone'un dünyanın her yerinde olduğuna dikkat çekerek, "Stratejik olsa sokarlar mı " dedi. 

'GSM'de fırsat kaçtı' 
GSM sektöründeki fırsatları daha kurulurken kaçırdıklarını, günümüzde de GSM'in büyük yatırım gerektirdiğini kaydeden Koç, "O kadar büyük rekabet olacak ki k r marjı ya var ya yok. O da size, bize, tüketiciye yarayacak" dedi. 
Rahmi Koç, 3 büyük satın alma gerçekleştiren Koç Holding'in yeni fırsatlar çıkarsa ne zaman tekrar satın alma noktasına geleceğine ilişkin bir soru üzerine, tüm şirketlerin ayakta durması için yılda 1 milyar euroya yakın yatırım yaptıklarını kaydetti. 

Koç ve Arat, Ruslara İngiliz stili sunacak Koç Holding Şeref Başkanı Rahmi Koç'un Edwards mağazası, yurtdışındaki ilk mağazasını Rahmi Koç-Hasan Arat ortaklığı ile Moskova'da Ramstore Alışveriş Merkezi'nde açtı. Rusya'da kurulan Orient Rus adlı şirket aracılığıyla gerçekleştirilen yatırım, Marina Rosha Ramstore Alışveriş Merkezi içinde hizmete girdi. 2006'da Moskova ve St. Petersburg olmak üzere iki yeni mağaza daha açılması planlanıyor. 
Rahmi Koç törende yaptığı konuşmada, erkek giyiminde İngiliz stilini ve İngiliz tarzı mağazaların havasını getirmeyi amaçladıklarını kaydetti. Koç, "Moskova'da Edwards açma fikri yakın dostum Hasan Arat'tan geldi. Buranın imk nlarını öyle bir heyecanla anlattı ki beni ikna etti. Fizibilite yaptık, olumlu çıktı. Satışlarımız planladığımız şekilde" dedi. 

'Sakıp Bey zamk gibiydi' Rahmi Koç, Sabancı'da Sakıp Sabancı'nın vefatından sonraki gelişmelere ilişkin soru üzerine, "Sakıp Bey bu aileyi zamk gibi bir arada tutmuş, onun değeri şimdi anlaşılıyor" dedi. Rahmi Koç, ayrıca Koç'un yabancılarla ortaklıklarında Sabancı'dan farklı olarak yönetimi üstlenmeyi tercih ettiğini kaydetti. 

'Kim alt, kim üst...' Rahmi Koç, "alt-üst kimlik" tartışmaları konusunda "Ben onu hiç anlayamadım ne olduğunu. Kim alt, kim üst, kim orta, anlamadım" derken, Türklük konusunda ise, "Ne demiş Atatürk, 'Ne mutlu Türküm diyene'. Çok güzel söylemiş. Başka türlü düşünmek mümkün mü " dedi. 

'Ömer'i kurtardım' Koç, Fenerlilerin kendisine 'uğursuz geliyorsun' dediklerini belirterek, "Maça giderken Beşiktaş fularımı çıkarırlar. İçeride tekrar takarım" dedi. Bir garson nedeniyle Mustafa ve Ali Koç'un Fenerbahçeli olduğunu kaydeden Koç, "Ömer ise Beşiktaşlı. Onu kurtardım. Evde 2-2'yiz" dedi. 

'Pamuk'u tanımam' Koç, Orhan Pamuk'un hakkında dava açılmasına neden olan sözlerine ilişkin şunları söyledi "Orhan Bey'i tanımıyorum. Kitabını da okumadım. Ama böyle bir davalı duruma girmiş olması -ben dünya basınından takip ediyorum- fevkalade aleyhimize bir gelişme oldu." 



</TEXT>
</DOC>
