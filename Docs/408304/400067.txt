<DOC>
<DOCNO> 400067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sontur17.html </URL>
<DATE> 2005/12/02/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Reklam filmi gerçek oldu 
</HEADLINE>
<TEXT>

     Turaç TOP İZMİR, DHA 

Cem Yılmaz'ın televizyonlarda yayınlanan, sahte cips yapan Doktor’ lakaplı karakteri canlandırdığı reklam filmi, İzmir'de gerçek oldu. Gaziemir İlçesi'ndeki bir apartman dairesine yapılan operasyonda, üretim izni olmadan kaçak yollarla üretildiği belirlenen kilolarca mısır cipsi ve hammadde olarak kullanılan mısır irmiği ele geçirildi. 
     Bir ihbarı değerlendiren Tarım İl Müdürlüğü ekipleri, Gaziemir Belediyesi zabıta ekipleriyle birlikte Hasan Güven Caddesi 82 numaradaki Sivrioğlu Apartmanı'nın 4'üncü katındaki daireye baskın düzenledi. Yapılan operasyonda, dairenin imalathane olarak kullanıldığı, üretim izni olmadan yapılan mısır cipslerinin piyasaya sürüldüğü tespit edildi. İncelemede, S.S.'nin kullandığı tespit edilen imalathanede, 1350 ambalajlanmış halde Cipsco’ markalı mısır cipsi, hammadde olarak kullanılan 400 kilo mısır irmiği, 15'er kiloluk 7 çuval içerisinde mısır cipsi, paketleme ve taşıma ünitesi ele geçirildi. Kaçak imalathanedeki olumsuz hijyenik koşullar ekipleri şaşkına çevirirken, işyeri kapatma ve 1200 YTL idari para cezası uygulandı. Hakkında halk sağlığını tehdit’ suçundan savcılığa suç duyurusunda bulunulan S.S., deneme amacıyla üretim yaptığını ancak piyasaya sürmediğini ileri sürdü. 
     
     EĞİTİM ŞART’ 

     Ekiplerin yaptığı operasyon, ünlü şovmen Cem Yılmaz'ın televizyonlarda yayınlanan cips markasının sahtesini yapan Doktor’ lakaplı uyanık bir karakteri canlandırdığı reklam filmini akıllara getirdi. Tarım İl Müdürlüğü yetkilisi Orhan Tünaydın, imalathanenin hiçbir yasal işlemi yerine getirmeden üretimde bulunduğunu, kaçak yollarla yapılan üretim nedeniyle halkın, özellikle çocukların sağlığıyla oynandığını, hukuki işlemlerin başlatıldığını belirtti. Tünaydın, vatandaşların, ambalajların üzerindeki üretim izinlerine muhakkak bakmaları yönünde uyarıda bulunurken, kaçak olanların bu şekilde ayırtedilebileceğini vurguladı. Bu arada basın mensuplarının, operasyonun reklam filmini andırdığını belirtmesi üzerine Tünaydın, Cem Yılmaz'ın reklamın sonundaki Eğitim Şart’ uyarısını tekrarlayarak vatandaşları dikkatli olmaya çağırdı. Operasyon sonucu kaçak yollarla üretilen mısır cipslerine imha edilmek üzere ekipler tarafından el konuldu. 
     
</TEXT>
</DOC>
