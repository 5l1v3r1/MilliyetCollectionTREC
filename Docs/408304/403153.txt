<DOC>
<DOCNO> 403153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sontur08.html </URL>
<DATE> 2005/12/13/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Sevdiği kadını yaraladı, annesini öldürdü 
</HEADLINE>
<TEXT>

     
     Ertan KORKMAZ MANİSA, DHA 
     
MANİSA'nın Akhisar İlçesi'ne bağlı Kayalıoğlu Beldesi'nde 36 yaşındaki İ.Ç., görüşmek için evine gittiği sevdiği R.G.'yi bıçakla yaraladı, annesi Zeynep G.'yi ise bıçakla yaraladıktan sonra tabancayla vurarak öldürdü. 
     Olay bu gece saat 00.50 sıralarında Kayalıoğlu Beldesi'nde meydana geldi. İddiaya göre İ.Ç., daha önce aynı iş yerinde çalıştığı ve gönül ilişkisi kurmak istediği R.G.'nin evine gitti. Konuşma sırasında tartışma çıkınca, iddiaya göre İ.Ç. üzerinde taşıdığı tabanca ve bıçağı çekerek, R.G. ile birlikte kaldığı annesi Zeynep G.'i tehdit etti. 
     Bu sırada yaşanan boğuşmada, anne Zeynep G., İ.Ç.'nin bıçak darbeleri ve ateşlediği tabancasından çıkan kurşunla, kızı R.G. ise bıçak darbesi ile yaralandı. Ağır yaralı olarak Akhisar Devlet Hastanesi'ne kaldırılan Zeynep G. doktorların müdahalesi sırasında yaşamını yitirdi, R.Ç. ise yoğun bakımda tedavi altına alındı. 
     İ.Ç. ise olay yerinden kaçarak izini kaybettirdi. Jandarma ekiplerinin olayla ilgili başlattığı soruşturmanın sürdüğü bildirildi. 
     
</TEXT>
</DOC>
