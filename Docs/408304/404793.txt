<DOC>
<DOCNO> 404793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sonspo50.html </URL>
<DATE> 2005/12/19/ </DATE>
<TIME> 22.15 </TIME>
<AUTHOR>  </AUTHOR>
<HEADLINE>
Galatasaraylı Ayhan Akman için suç duyurusu... 
</HEADLINE>
<TEXT>

     Bir grup Beşiktaş taraftarı, Galatasaraylı futbolcu Ayhan Akman hakkında, Galatasaray-Beşiktaş derbisindeki el-kol hareketleri nedeniyle suç duyurusunda bulundu. 
     Şişli Cumhuriyet Başsavcılığı'na verilen dilekçede, ''11 Aralık 2005 tarihinde Ali Sami Yen Stadı'nda Galatasaray-Beşiktaş futbol karşılaşmasının 57. dakikasında, Beşiktaş tribününde oturduğumuz yere, şikayet edilen Galatasaraylı futbolcu sağ elinin parmağını cinsel organ şeklinde tutarak işaret yapmış, sağ-sol kollarını bize doğru sallayarak kızgın bir ifade ile tuhaf tuhaf işaretlerle bizim duyamadığımız birşeyler söylemiştir'' denildi. 
     Sporun ahlaklı ve erdemli bir faaliyet olduğu, sporcunun bu tarz hareketlerinin doğru olmadığı belirtilen dilekçede, Mustafa Kemal Atatürk'ün, ''Ben sporcunun zeki, çevik ve ahlaklısını severim'' sözüne de yer verildi. 
     Akman'ın davranışının ahlaka ve hukuka aykırı olduğu dile getirilen dilekçede, Akman'ın bu hareketlerinden dolayı cezalandırılması için Türkiye Futbol Federasyonu Disiplin Kurulu'na sevk edildiği kaydedildi. 
     Dilekçede, Ayhan Akman hakkında, ''alenen hakaret'' ve ''Spor Müsabakalarında Şiddet ve Düzensizliğin Önlenmesine Dair Kanun'a muhalefet'' suçlarından cezalandırılması istendi. 
     
</TEXT>
</DOC>
