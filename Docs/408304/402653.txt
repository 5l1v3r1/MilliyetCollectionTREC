<DOC>
<DOCNO> 402653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/yazar/oztrak.html </URL>
<DATE> 2005/12/12/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
Hükümet de 'TL değerli' dedi 
</HEADLINE>
<TEXT>


26 Nisan 2005 tarihinde Uluslararası Para Fonu IMF ile imzalanan 19. stand-by düzenlemesinin 1. ve 2. gözden geçirmeleri geçtiğimiz cuma tamamlandı. 
Bu nedenle de IMF Türk ekonomisine ilişkin bir açıklama yaptı. Bu açıklamada baz para ve kamu sektörü faiz dışı fazlasına ilişkin eylül sonu rakamsal hedeflerinin ve bankacılık ve sosyal güvenlik reformları ile ilgili haziran sonu yapısal performans kriterlerinin tutturulamadığı ve bunlarla ilgili IMF'den taviz alındığı anlaşılıyor. 

Belirsiz ifadeler 
Bunların bir kısmı makul gerekçelere dayanırken özelikle faiz dışı fazla hedefinin aşılması ile ilgili niyet mektubundaki açıklamalar oldukça belirsiz. 
Bu hedefin tutturulamaması sosyal güvenlik ve KİT açıklarından kaynaklanıyormuş ve sene sonunda bu durum ortadan kalkacakmış. Özellikle bu yıl, sosyal güvenlik açıklarının GSMH'nın yüzde 4,5'ini aşacağı tahmin ediliyormuş ama bu sağlık reformunun uygulamasında ilk yıl olması nedeniyle yaşanan idari sorunlardan ve af söylentileri nedeniyle prim ödememenin yaygınlaşmasına bağlı geçici gelişmelerden kaynaklanıyormuş. 
İdari altyapıyı hazırlamadan sağlık alanındaki değişmeleri yapan ve sosyal güvenlikte af söylentilerini çıkaran bu hükümet değil miydi Bu gelişmeler ortadan kalkınca 2006'da bu hedefin tutacağına olan inancımız tammış. Bu açıklamalar iştahlı dış piyasaları şimdilik tatmin edecektir. Ancak iştah kaçtığında da yaşanacak sorunların nedeni olarak tekrar karşımıza getirilecektir. Yalnız IMF bu tavrı ile artık hükümetin sorumluluğuna ortaktır. 

Hedef nasıl tutar 
Gelelim yıl sonunda faiz dışı fazla hedefinin tutturulup tutturulamayacağına. Kasım ayı bütçe rakamları açıklandı. Yıl sonu hedefi ile uyumlu aralık ayı konsolide bütçe faiz dışı fazlasına ulaşmada rol oynayacak iki önemli kaleme bakmakta yarar var. 11 ayda ortalama personel gideri 2,7 milyar YTL olmuş. Geçen yılın aralık harcaması ise 2,2 milyar YTL. Personel giderlerinin son ayda 1,8 milyar YTL olması gerekiyor. Bu nasıl olacak İkinci kalem ise vergi gelirleri. Hedefi tutturmak için aralık ayında vergi gelirlerinin 16 milyar YTL olması gerekiyor. 11 aylık ortalama 8,8 milyar YTL. 
Geçtiğimiz yılın aralık ayı tahsilatı ise 9 milyar YTL. Bu rakamlar yıl sonunda sadece KİT'lerin değil konsolide bütçenin de faiz dışı fazla hedefinin tutturulmasının zor olduğunu gösteriyor. Dolayısıyla durum özelleştirme, kamu bankalarından alınan k rlar ve faiz gelirleri ile hormonlanmış bütçe rakamlarının gösterdiğinden daha farklı. 

IMF'den TL tespiti 
Ancak hem niyet mektubunda hem de IMF açıklamasında yer alan bir tespit insana günaydın dedirtiyor. Niyet mektubunun altıncı paragrafında cari açıktaki artışta, güçlü sermaye girişleri ve buna bağlı olarak ortaya çıkan Türk Lirası'nın değerli konumunun payı var deniyor. Aynı tespit IMF açıklamasında da var. Sizler ortaya çıkıp TL değerli değil, böyle olduğunu söyleyen varsa döviz alsın demediniz mi Şimdi ne oldu da birden TL değerli oldu 
Peki çözüm neymiş Güçlü 2006 bütçesi, para politikasının tedrici olarak gevşetilmesi ve uluslararası rezerv artışının hızlandırılması. Niyet mektubunda da yer alan bu önlemler yeter mi Hayır. 

Önlem alınmalı 
Bir kere borç yaratan ve spekülatif sermaye girişini yavaşlatmanız gerekir. Bunun için TL cinsinden borçlanma karşısında, uluslararası ortam nedeniyle, ucuzlayan yabancı para cinsinden borçlanmayı yeniden TL borçlanma ile aynı duruma getirecek şekilde bankacılık güvenlik rasyolarını gözden geçirmelisiniz. 
Bu TL'nin değerli olduğunun hükümet tarafından da kabul edildiği bir ortamda mali sektördeki riskleri azaltmak bakımından da bir ihtiyaç. İkincisi, değerli TL'nin ortaya çıkardığı rekabet sorununu sadece kura ve faizlere yüklenerek çözmek enflasyon hedefini zora sokacaktır. O nedenle faiz dışı harcamalarda radikal bir tasarruf sağlayacak bir düzenlemeye gidip bunu emek üzerindeki vergileri ve sonuç olarak birim işgücü maliyetlerini düşürecek şekilde kullanmalısınız. 
Tabii bütün bunlar dünyada yaşanan elverişli ortama ve kaydedilen büyümeye rağmen milleti, değerli kurun yarattığı suni rekabet baskısı altında, işsiz ve aşsız gezdirmenin vebalinden kurtarmaz ama, ekonominin daha fazla kırılganlaşmasını önleyebilir. 



</TEXT>
</DOC>
