<DOC>
<DOCNO> 400066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sontur16.html </URL>
<DATE> 2005/12/02/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Ağabeyinin cenaze namazını kılarken öldü 
</HEADLINE>
<TEXT>

     
     Turaç TOP İZMİR, DHA 
     
İZMİR'de, kalp yetmezliği sonucu yaşamını yitiren ağabeyi 72 yaşındaki Ali Erişir'in cenaze namazını kılarken kendisi de kalp krizine yakalanan 69 yaşındaki Mehmet Erişir, cami avlusunda yaşamını yitirdi. Kaderleri ortak olan kardeşlerin aynı gün, aynı nedenle ölmesi ve aynı camiden bir gün arayla son yolculuklarına uğurlanması yakınlarını üzüntüye boğdu. 
     Bornova İlçesi'nde İnce Ekmek Fabrikası’ adı altında ekmek fırını işleten 4 çocuk babası Ali Erişir, kalp yetmezliği ve damar tıkanıklığı nedeniyle tedavi gördüğü özel bir hastanede dün sabah saatlerinde yaşamını yitirdi. Ekmek fırınını birlikte işlettiği ağabeyinin ölümüyle yasa boğulan Mehmet Erişir, hemen cenaze işlemlerine başladı. 6 çocuk babası Mehmet Erişir, ağabeyinin ikindide kılınacak cenaze namazı için Bornova'daki Merkez Cami'ne gitti. Başka kardeşleri olmadığı için çok sevdiği ağabeyinin tabutuna sarılıp uzun süre gözyaşı döken acılı Mehmet Erişir, namaz için en ön safta yer tuttu. 
     
     SAFTA YERE YIĞILDI 
     Mehmet Erişir, imamın arkasında ağabeyinin cenaze namazını kılmaya başladı. Yaşadığı acıya dayanamayan Erişir, namazın bitmesine yakın yere yığıldı. Mehmet Erişir'i kendine getirmeye çalışan yakınları, sonuç alamadı. caminin yakınındaki Bornova Sağlık Ocağı'na götürülen Mehmet Erişir'in kalp krizi sonucu öldüğü anlaşıldı. Kaderleri ortak olan iki kardeşin, aynı gün, aynı nedenle ölmesi yakınlarını yasa boğdu. 
     
     BİR GÜN ARAYLA İKİ CENAZE 
     Aynı gün ölen kardeşlerden ağabey Ali Erişir, cenaze namazının ardından dün Bornova Mezarlığı'nda toprağa verildi. Ağabeyinin acısına dayanamayıp cenaze namazını bile biteremeyen Mehmet Erişir'in de, bugün avlusunda yaşamını yitirdiği Bornova Merkez Cami'ndeki cenaze namazının ardından Bornova Mezarlığı'nda toprağa verileceği belirtildi. 
     
</TEXT>
</DOC>
