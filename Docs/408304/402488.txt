<DOC>
<DOCNO> 402488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/son/sondun16.html </URL>
<DATE> 2005/12/11/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Şeytan taşlama alanı 4 kata çıkarılıyor 
</HEADLINE>
<TEXT>

     Hac için Suudi Arabistan'a giden 2 milyona yakın hacı adayından birçok kişinin, Mina'da şeytan taşlama alanında meydana gelen izdihamlarda hayatını kaybetmesi üzerine harekete geçen Suudi Arabistan yetkilileri, Mina'ya 4 katlı şeytan taşlama alanı yapmaya başlıyor. 
     Bu yıl hac dönemi biter bitmez başlayacak inşaat çalışmaları, 2010 yılında bittiğinde, 4 katlı alanda günde 3 milyon kişinin şeytan taşlayabileceği belirtiliyor. 
     A.A muhabirinin, projeyi ihaleyle kazanan ve Suudi Arabistan'ın en büyük inşat firmalarından Bin Ladin grup yetkililerinden aldığı bilgiye göre, hemen her yıl şeytan taşlama alanında meydana gelen izdihamları önlemek için 4 yılda geliştirilen proje, 2006 yılı ilkbaharında başlayacak. Hac dönemi biter bitmez çalışmalarına başlanacak proje, 4 yıl 8 ay sürecek. 
     Yetkililerden alınan bilgiye göre, Mina'daki şeytan taşlama alanında yapılan ilk köprü 1975 yılında devreye girdi. Ancak her yıl gelen hacı adayı sayısının artması nedeniyle köprü yeterli olmamaya başladı. Özellikle aşırı sıcakların da etkili olduğu aylarda köprü üstünde meydana gelen izdihamlarda çok kişi hayatını kaybedince, Suudi Arabistan yetkilileri, çeşitli kesimlerden yöneticilerle araştırmalar yaptı. Oluşturulan projeler incelendi ve yeni 4 katlı köprülerin yapılmasına karar verildi. 
     Proje yetkililerinden alınan bilgiye göre, 4 katlı köprü alanının en üstünde bir de çadırlı alan bulunacak. En üst katı şeytan taşlama amacıyla kullanacak hacı adayları, bu şekilde olumsuz hava şartlarından etkilenmeyecek. Şeytanı simgeleyen işaretler her katta yer alacak. Hacı adayları, Mina'da kaldıkları çadırlardan ve Mekke'den her kata farklı giriş alanlarından girip, şeytan taşladıktan sonra, yine farklı çıkış noktalarından geldiklere yere dönecekler. 
     Mina'da şeytan taşlama alanında bulunan araç trafiği ise tamamen yer altına alınacak. Bu şekilde alan tamamen yayalara kalacak. Böylece Mina bölgesinde meydana gelen kargaşa sona erecek. 
     Özellikle büyük şeytanı simgeleyen bölgede zemin katta meydana gelen izdihamları önlemek için, giriş ve çıkış alanları yapılacak. Zemin kat, özellikle atılan taşların ve toplanan çöplerin şeytan taşlama bölgesinden dışarı çıkarılması için kullanılacak. Zemin katta ayrıca, acil durumlar için en üst kata yapılacak iki helikopter pisti ve her kata ulaşacak asansörlerin girişleri bulunacak. 
     Birinci kata Mina'da kalacak hacı adayları yaya olarak gelip, geri dönecekler. İkinci kata ise Mekke yönünden hacı adayları iki farklı yönden gelecekler. Üçüncü kata ise Mina'da kalan hacı adayları Kral Fahd Yolunu ve içinde yürüyen merdiven bulunan 5 binayı kullanarak gelecekler. 
     Dördüncü kat ise Mina'nın güney kısmında bulunan hacı adayları Kral Abdulaziz Yolu'nu kullanarak gelecek ve yine aynı yürüyen merdiven bulunan 5 girişi kullanacaklar. 
     Binanın en üst katında ise iki helikopter pisti ve acil müdahale için yerler bulunacak. Bu alanlar asansörlerle en alt katta bulunan acil kurtarma ekiplerinin beklediği yerlere bağlanacak. Burada ayrıca, hac bakanlığı ve hacla ilgili bütün yetkililer için ofisler yer alacak. 
     4 katlı binanın birinci, ikinci ve üçüncü katında özel havalandırma üniteleri de yer alacak. Dördüncü katta ise üst kısım özel çadırlarla kaplanacak. Burada soğutma ise havaya soğuk su sıkacak özel sprey sistemiyle kontrollü olarak sağlanacak. 
     Her katta özel ışıklandırma, ses ve kamera sistemi bulunacak. Buralar kontrol odasından sürekli izlenecek. Her katta ve giriş noktalarında yer alacak bilgi panolarıyla hacı adayları yönlendirilecek. 
     Mina'daki şeytan taşlama alanında hemen her yıl meydana gelen izdihamlar nedeniyle çok kişi hayatını kaybediyor. 1998 yılında şeytan taşlama sırasındaki izdihamda 119 hacı öldü, 2001 yılında da yine şeytan taşlama sırasındaki izdihamda 35 kişi öldü. 2003 yılındaki izdihamda 14 hacı hayatını kaybetti. 2004 yılında yine aynı yerde meydana gelen izdihamda ise 9'u Türk 251 kişi hayatını kaybetti. 
     
</TEXT>
</DOC>
