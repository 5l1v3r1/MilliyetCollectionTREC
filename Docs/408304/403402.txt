<DOC>
<DOCNO> 403402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sonsiy10.html </URL>
<DATE> 2005/12/14/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Türkiye hekim sayısında Avrupa sonuncusu 
</HEADLINE>
<TEXT>

     Sağlık Bakanı Recep Akdağ, doktor sayısı bakımından Türkiye’nin Avrupa ülkeleri arasında sonuncu sırada yer aldığını bildirdi. 
     Recep Akdağ, DYP Denizli Milletvekili Ümmet Kandoğan’ın soru önergesine verdiği yanıtta, Türkiye’de 702 kişiye bir hekim ve 10 bin kişiye 26 hastane yatağı düştüğünü ifade etti. Akdağ, Dünya Sağlık Örgütü’nün, nüfusa göre hekim sayısı sıralamasında Türkiye’nin 52’nci sıra ile Avrupa ülkeleri arasında sonuncu olduğunu dile getirirken, Türkiye’de 10 bin kişiye 26 yatak düştüğünü, Türkiye’nin 10 bin kişiye düşen 26 yatak sayısı ile gelişmekte olan ülkeler için öngörülen 10 bin kişiye 30 yatak ölçüsüne yakın bir sayıya ulaştığını kaydetti. Akdağ, bu sayıların Hollanda’da 108, Fransa’da 82, Belçika’da 73, Makedonya’da 49, 
     İngiltere’de 41 ve İsveç’te 36 olduğunu açıkladı. 
     
     MUAYENE SÜRESİ 10 DAKİKAYA ÇIKARILMALI 
     Bakan Akdağ, hekimlerin daha önce 3-5 dakika olan ortalama muayene sürelerinin kendi dönemlerinde 5-10 dakikaya kadar yükseltildiğini de kaydetti. Bu sürelerin de yeterli olmadığını belirten Akdağ, hedeflerinin muayene süresini 10 dakikaya çıkarmak olduğunu bildirdi. 
     
     
</TEXT>
</DOC>
