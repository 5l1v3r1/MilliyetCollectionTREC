<DOC>
<DOCNO> 402220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/guncel/gun08.html </URL>
<DATE> 2005/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Modern'de istifa 
</HEADLINE>
<TEXT>



İstanbul Modern Sanatlar Müzesi ile İstanbul Kültür Sanat Vakfı'nın İKSV yollarını ayırmasının ardından bir de istifa haberi geldi. İstanbul Modern Sanatlar Müzesi'nin idari ve mali işlerden sorumlu müdürü Sadun Sönmez istifa etti. Konuyla ilgili olarak aradığımız Sönmez, görüş vermek istemedi. 
İKSV Yönetim Kurulu Başkanı Şakir Eczacıbaşı, ayrılma haberleriyle ilgili olarak önceki gün yaptığı açıklamada İstanbul Modern ile İKSV'nin görüşlerinin bağdaşmadığını ve ayrılmaktan başka çare olmadığını belirtmişti. İstanbul Modern Sanat Müzesi Yönetim Kurulu Başkanı Oya Eczacıbaşı ise, İstanbul Modern'in müzecilik alanında uzmanlaşmış bir vakıf oluşturulması fikrinden hareketle bir ön çalışma başlatıldığını söylemişti "Konu İKSV Yönetim Kurulu'nda henüz görüşülmedi. Yeni bir vakıf kurulması kararı, İKSV Yönetim Kurulu'nun onayıyla gerçekleşebilir. İKSV Yönetim Kurulu bu kararı onayladığı taktirde, yeni vakfın kurucularından biri de İKSV olacak. Tümüyle müzecilik amacıyla kurulacak ve kendi mütevelli heyetini oluşturacak bir vakıf, İstanbul Modern'in gelişmesine ve dünya çapında bir müze olma hedefine ulaşmasına olanak sağlayacak. 



</TEXT>
</DOC>
