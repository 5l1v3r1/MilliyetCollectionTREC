<DOC>
<DOCNO> 401245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/spor/spo12.html </URL>
<DATE> 2005/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Canaydın koltuğa yakın 
</HEADLINE>
<TEXT>


Galatasaray Başkanı, Kulüpler Birliği Vakfı'nın bugün Ankara'da yapılacak seçimi öncesi 14 kulübün tam desteğini arkasına aldı 

NECMİ KEPÇETUTAN 


Kulüpler Birliği Vakfı'nın geçen hafta yapılması gereken, ancak yeterli çoğunluk sağlanamadığı için bugüne ertelenen genel kurulunda Galatasaray Başkanı Özhan Canaydın'ın adaylığı kesinleşti. Geçen hafta adaylığını resmen açıklayan tek isim olan Ankaraspor Kulübü Başkanı Hilmi Gökçınar'ın ise son ana kadar çekilmeyeceği, ancak genel bir uzlaşma sağlanması halinde kararını gözden geçireceği bildirildi. 
Canaydın'ın adaylığı üzerinde anlaşma sağlayan 14 kulübe dün de Gaziantepspor'un katılmasından sonra Gökçınar'ı destekleyenler arasında sadece Gençlerbirliği'nin kaldığı bildirildi. Fenerbahçe'nin ise büyük ihtimalle oy kullanmayacağı öğrenildi. Geçen hafta "Başka aday çıkarsa seçime girmem" diyen Canaydın'ın bu tutumunu değiştirmesinden sonra bugünkü oylamada başkan olmasına kesin gözüyle bakılıyor. 



</TEXT>
</DOC>
