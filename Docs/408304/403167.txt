<DOC>
<DOCNO> 403167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sontur22.html </URL>
<DATE> 2005/12/13/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
TRT çalışanını hırsız sanıp öldürdüler .. 
</HEADLINE>
<TEXT>

     Adana’da program çekimi için kente gelen TRT ekibinde görevli teknik servis görevlisi, kendisini hırsız sanan güvenlik görevlileri ve 2 vatandaşın bıçaklı saldırısı sonucu öldü. Olayla ilgili 4 kişi gözaltına alındı. 
     Alınan bilgiye göre, Adana’ya "Türkü Şöleni" programı çekimi için dün gelen TRT Diyarbakır Bölge Müdürlüğü’ndeki ekipte yer alan Serdar Aslanoğlu 32 , gece Yenibaraj Mahallesi 32. Sokak’ta saat 01.30 sıralarında gezerken, kendisini hırsız sanan E.Y.T. 36 tarafından kovalandı. 
     Bu sırada E.Y.T’nin arkadaşı F.Ö, bölgede nöbet tutan özel güvenlik şirketinde çalışan güvenlik görevlileri N.K. ve İ.K’den yardım istedi. Bir süre sonra yakalanan Aslanoğlu, bu kişiler tarafından darp edildi. 
     İhbar üzerine olay yerine gelen polis ekipleri tarafından Adana Numune Hastanesi’ne kaldırılan Aslanoğlu’nun bıçakla omzundan yaralandığı ve vücudunun çeşitli yerlerinde darp izleri bulunduğu belirtildi. Aslanoğlu, müdahalelere rağmen sabaha karşı yaşamını yitirdi. 
     Yetkililer, olayla ilgili soruşturmanın sürdürüldüğünü, 4 kişinin gözaltına alındığını bildirdiler. 
     
</TEXT>
</DOC>
