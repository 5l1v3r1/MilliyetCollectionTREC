<DOC>
<DOCNO> 403116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sonspo11.html </URL>
<DATE> 2005/12/13/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
'Futbol, işi ve aşkı olmayanların hayata bağlanma nedenidir' 
</HEADLINE>
<TEXT>

     İlknur Çetinbaş 

Spor Psikoloğu Turgay Biçer, futbolda takım taraftarlarının, bunu bir kimlik olarak benimsediğini ve bu kimliğiyle onur duyduğunu söyledi. 
     Son zamanlarda statlarda yaşanan ve gittikçe artan şiddet olaylarıyla ilgili, AA muhabirinin görüşünü aldığı eski milli takım mentörü Biçer, taraftarların, takımları kaybettiği zaman bunu, kimliklerine yapılmış bir saldırı olarak algıladıklarını belirtti. 
     Futbolun diğer sporlardan farklı ve sosyolojik anlamda çok önemli olduğunu ifade eden Biçer, ''Taraftarlar takımlarını kendilerinden daha çok benimsiyorlar. Futbolda kazanmak başarı ve varoluş hissini tattırıyor onlara. Statlar, sorunlarını unuttukları bir yer. Futbol, işi ve aşkı olmayan insanların hayata bağlanma nedeni. Kazanmak bu kimliğin yüceltilmesi, kaybetmek ise kimlikteki düşüş olarak algılanıyor. Bu nedenle yenilmeye tahammül edemiyor'' diye konuştu. 
     Futbolun başka branşlara göre içinde daha fazla şiddet barındırdığını ifade eden Biçer, ayakla oynandığını, ikili mücadele barındırdığını ve futbolu yönetmenin kolay olmadığını vurguladı. İnsanın da içinde, doğasında şiddet olduğunu kaydeden Biçer, şöyle devam etti 
     ''İnsan şiddetten keyif alıyor, deşarj oluyor. Bu normal ancak şiddetin doğru yönlendirilmesi lazım. Futbol hayat değildir. 2 sporcunun ya da takımın daha güzeli üretme çabasıdır. Bu durumda medyaya, sporcuya ve yöneticilere çok görev düşüyor. Herkes sorumluluğunu bilip ona göre davranmalı. Kimse spor üstünden rant elde edemez. Kazanmak bir zafer değildir, bu bir spordur. Kendi boşluklarımızı sporla doldurmaya çalışırsak değişik sonuçlar ortaya çıkar.'' 
     
     ''AĞLAYAN ÇOCUĞA MEME VERİLMEZ'' 
     Biçer, öncelikle kulüp yöneticilerinin çok yanlış davrandığını ve herkesin kurban rolünü oynadığını belirterek, ''Yok o hakem kartımı vermedi, bu hakem yanlış yaptı. Herkes birbirini suçluyor. Ağlayan çocuğa meme verilmez'' dedi. 
     Bu tür davranışların bir işe yaramayacağını vurgulayan Biçer, mağduru oynamaktaki asıl amacın karşıdakini sindirmek olduğunu ifade ederek, şunları söyledi 
     ''Bu işi daha da kötüleştirir. Her sporcu, yönetici, antrenör kendi içinde bir etik sözleşmesi imzalamalı. Ben buna gönüllülük projesi diyorum. Kendi içinde söz veriyorum demeli. Bu işin yasal zemini hazırlanıyor zaten. Ancak önemli olan kişilerin kendi içinde kabul etmesi. 
     Yurt dışında futbolcularla taraftarlar yan yana maç izliyor. Biz de bu duruma gelebilmeliyiz. Futbol sahaları, tribünleri şölen yerine dönmeli. O zaman herkes daha çok keyif alacak. İsviçre maçıyla ilgili yaşanan olaylarla bence ülke 20 yıl geriye gitti. Böyle devam ederse daha da kötüleşecek. Futbol yok etmek için oynanmaz.'' 
     
</TEXT>
</DOC>
