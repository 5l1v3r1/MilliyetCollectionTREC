<DOC>
<DOCNO> 404075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sonspo26.html </URL>
<DATE> 2005/12/16/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Özkan Sümer Bir numaralı projemiz oyuncu yetiştirmektir... 
</HEADLINE>
<TEXT>

     Trabzonspor'un yarın yapılacak genel kurulunda başkanlık için yarışacak olan Özkan Sümer, bir numaralı projelerinin oyuncu yetiştirmek olduğunu söyledi. 
     Sümer, Zorlu Grand Otel'de düzenlediği basın toplantısında, ''Bir numaralı projemiz oyuncu yetiştirmektir. Oyuncu yetiştirmek, geliştirmek kalitesini ortaya çıkarmak gerek. Aksi takdirde transferdeki diğer katkılar başarılı olamaz. Dev proje budur'' dedi. 
     Son derece tutarlı, birbirine saygılı bir seçim süreci yaşandığını dile getiren Sümer, ''Bu seçim bir savaş değil, hizmet yarışı. Yarışın sonlanmasının ardından seçilen ve seçilmeyen Trabzonspor'a hizmetten yana olmalıdır. Özlemin sona ermesi için de yanlışlar sona ermeli. Çalışma planı, camia bütünlüğüyle sorunların üstesinden gelebiliriz. Patronlara muhtaç değil, kendi patron olan bir Trabzonspor vaat ediyorum'' diye konuştu. 
     Sümer, başkan seçilmesi halinde ilk iş olarak mevcut kadroya güven vereceklerini ifade ederek, ''Takımı moral gücüne kavuşturmaya çalışacağız. Transfer de yapabiliriz'' dedi. 
     
</TEXT>
</DOC>
