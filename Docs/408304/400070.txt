<DOC>
<DOCNO> 400070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sontur20.html </URL>
<DATE> 2005/12/02/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
SSK'lılar tüp bebek uygulamasından nasıl yararlanacak 
</HEADLINE>
<TEXT>

     
     Selma BIYIKLI 

     
SSK’lılar da devlet memurları, Bağ-Kur’lu ve Yeşil Kartlılar gibi tüp bebek uygulamasından yararlanabilecekler. 
     AA muhabirinin aldığı bilgiye göre, SSK Sağlık İşleri Genel Müdürlüğü Tedavi Hizmetleri ve Maluliyet Daire Başkanlığı’nca yayımlanan genelgeyle SSK’lıların bundan sonra tüp bebek uygulamaları tedavi giderlerinin kurum tarafından karşılanmasının yolu açıldı. 
     Genelgeye göre, tüp bebek uygulaması sevk ve esasları ve tedaviye başlama kriterleri, ilgili mali yılın Bütçe Uygulama Talimatı ve Sağlık Bakanlığı’nın tüp bebek genelgesinde belirtilen hükümler doğrultusunda gerçekleştirilecek. 
     Buna göre, SSK’lılar öncelikle Sağlık Bakanlığı’nın eğitim ve araştırma ile üniversite hastanelerinden tüp bebek tedavisinin zorunlu olduğuna dair durumlarını belgeleyen bir rapor alacaklar. 
     Genelge ayrıca, 40 yaş ve en fazla 3 uygulama yapılması sınırı getirilirken, tüp bebek yöntemiyle bir defaya mahsus çocuk sahibi olunabilecek. 
     SSK ilacın yüzde 80’ini, tedavi giderlerinin ise yüzde 20’sini karşılayacak. Bu da kurumun tüp bebek tedavisi için her hastaya yaklaşık bin 140 YTL’lik ödeme yapacağı anlamına geliyor. 
     
     SADECE ANLAŞMALI ÖZEL MERKEZLERE BAŞVURULABİLECEK 

     Genelgeyle devlet memurları, Bağ-Kur’lu ve Yeşil Kartlılardan farklı olarak, SSK’lıların sadece anlaşmalı özel merkezlerden yararlanabilmesi koşulu da getirildi. 
     Tüp bebek tedavileri SSK dışındaki kurumlarca karşılananlar, herhangi bir sözleşmeye gerek duyulmaksızın Sağlık Bakanlığı’nca ruhsatlandırılmış merkezlere başvurabiliyor. 
     SSK yetkilileri, bunun hastayı ve kurumu ilerde çıkabilecek sorunlara karşı koruma amacı taşıdığını, özel merkezlerle sözleşme yapılmasının gelecek yılın başlarını bulabileceğini belirttiler. 
     Kurum tarafından Sağlık Bakanlığı’nca ruhsatlandırılmış özel üremeye yardımcı tedavi merkezleriyle sözleşme yapılıncaya kadar, tüp bebek uygulaması tedavisi sadece Sağlık Bakanlığı ve üniversite hastaneleri ile Türk Silahlı Kuvvetleri hastanelerinin üremeye yardımcı merkezlerinde gerçekleştirilecek. 
     Bugün yayınlanan genelgeyle uygulamaya gelecek haftadan itibaren geçileceği bildirildi. 
     
     "ÇOK OLUMLU BİR GELİŞME" 

     Öte yandan Türk Jinekoloji Derneği Başkanı ve Gazi Üniversitesi Tıp Fakültesi Kadın Hastalıkları ve Doğum Anabilim Dalı Öğretim Üyesi Prof. Dr. Bülent Tıraş, SSK’lıların tüp bebek tedavi giderlerinin kurum tarafından karşılanmasının, bu kuruma bağlı çalışanların da üreme hakkından faydalanacak olması bakımından çok olumlu bir gelişme olduğunu belirtti. 
     Türkiye’de yılda 25-30 bin arasında uygulama yapıldığını kaydeden Tıraş, asıl rakamın 150 binler civarında olması gerektiğini söyledi. 
     Tıraş, "SSK’lılara da bu hak tanındıktan sonra 25-30 bin rakamının iki katına çıkması bekleniyor" diye konuştu. 
     Tüp bebek tedavisinin özel merkezlerde 3 bin-3 bin 500 YTL, üniversite hastanelerinde ise 2 bin 500-3 bin YTL arasında bir maliyeti olduğunu, kurumlar tarafından ödenen miktarın üzerindeki tutarın hastalar tarafından karşılandığını anlattı. 
     Bunun Sağlık Bakanlığı’na bağlı hastanelerde yaptırılması durumunda ise hastanın herhangi bir katkı payı ödemek durumunda kalmadığını ifade eden Tıraş, "Ancak hastalar başarı ortalaması yüksek merkezleri inceleyip ona göre karar veriyor" dedi. 
     Tıraş, tüp bebek tedavisinin oldukça yüksek bir maliyeti olduğunu belirterek, kurumlar tarafından bunun en azından yarısının karşılanması gerektiğini bildirdi. 
     
</TEXT>
</DOC>
