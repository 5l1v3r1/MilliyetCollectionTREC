<DOC>
<DOCNO> 400180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/spor/spo11.html </URL>
<DATE> 2005/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Vücut üretmiş 
</HEADLINE>
<TEXT>


NECMİ KEPÇETUTAN 


Badminton'da yapılan doping kontrolü sonucu idrarlarında testesteron tespit edilen ve Ceza Kurulu'na sevk edilen Nuri Balkan ve Hasan Hüseyin Durakcan isimli sporculara aklanma umudu doğdu. 
19 Yaş Altı Milli Takım kadrosunda da yer alan iki sporcuda tespit edilen "testesteron epitestesteron" adlı maddenin vücut tarafından üretildiği ve doping amacıyla dışarıdan alınmadığı saptandı. Her iki sporcunun idrar örnekleri bu ayrımı yapabilen İzotop oranı - kütle spektrometresi aletine sahip Atina Doping Merkezi'ne gönderildi. Burada yapılan incelemede iki sporcunun testesteron epitestesteron oranı kabul edilebilir sınırlar içinde çıktı. Böylece sporcuların testesteronun idrarda bulunmasını sağlayan androstenediol, androstenedion, dihidroepiandrosteron, testesteron metaboliti dihidrotestesteron ve silici epitestosteron kullanmadıkları saptandı. 
Söz konusu gelişme Gençlik ve Spor Genel müdürlüğü ceza kuruluna bir raporla bildirilirken, iki sporcunun da bu olaydan ceza almaması bekleniyor. 



</TEXT>
</DOC>
