<DOC>
<DOCNO> 407564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sondun12.html </URL>
<DATE> 2005/12/29/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Japonya ve Çin arasında yeni kriz 
</HEADLINE>
<TEXT>

     Çin ile Japonya arasındaki gerginlik konularına bir yenisi daha eklendi. Japonya tarafından, bir Japon diplomatın intiharından dolayı sorumlu tutulması üzerine Çin, bu ülkeyi, ''çok çirkin bir davranış içerisinde olmakla'' suçladı. 
     Japonya Dışişleri Bakanlığı Sözcüsü Yoşinori Katori, dün yaptığı açıklamada, geçen yıl Çin'in Şanghay kentinde intihar eden Japon diplomatın, ''Çinli ajanların yaptığı baskı sonucunda kendisini öldürdüğüne inandıklarını'' söyledi. Japon sözcü, bu ülkenin Şanghay konsolosluğunda görevli diplomattan gizli bilgiler sızdırmaya çalışan ve bu yönde baskı yapan Çinli ajanların, diplomatı intihara sürüklediklerini belirtti. 
     Bu açıklamalara bugün yanıt veren Çin Dışişleri Bakanlığı Sözcüsü Kin Gang, ''Japonya hükümeti, bu iddiaları ortaya atarak çok çirkin bir davranış içerisindedir'' dedi. Japonya'nın iddialarının asılsız olduğunu belirten sözcü, Tokyo yönetiminin kasıtlı olarak Çin'in imajına gölge düşürmeye çalıştığını söyledi. 
     İki ülke arasındaki ilişkiler son yıllarda giderek gerginleşti. Japonya Başbakanı Juniçiro Koizumi'nin, savaşlarda ölen Japon askerleri için yapılan Yasukuni tapınağını her yıl ziyaret etmesi, Çin'in sert tepkisine yol açıyor. Çin, bunu, ''Japonya'nın, İkinci Dünya Savaşı döneminde işlediği savaş suçlarını aklamaya çalıştığı'' şeklinde yorumluyor. İki ülke arasında, denizlerdeki kaynakların kullanımıyla ilgili çatışmalar ve toprak iddialarıyla ilgili anlaşmazlıklar da bulunuyor. 
     
</TEXT>
</DOC>
