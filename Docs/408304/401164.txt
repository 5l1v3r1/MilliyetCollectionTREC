<DOC>
<DOCNO> 401164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sonyas07.html </URL>
<DATE> 2005/12/06/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Yeni bir memeli etobur türü bulundu 
</HEADLINE>
<TEXT>

     Borneo adasında, daha önce bilinmeyen bir memeli etobur türüne rastlandı. 
     Doğal Hayatı Koruma Vakfı WWF tarafından yapılan açıklamada, bu hayvanın, Borneo adasının Endonezya'ya ait bölümünde, 2003 yılında 2 kez kameraya yakalandığı belirtilerek, evcil bir kediden biraz daha büyük olan bu hayvanın, koyu kızıl tüylü, küçük kulaklı ve uzun kuyruklu olduğu belirtildi. 
     Hayvanın fotoğrafları, bölgedeki vahşi hayatı iyi bilen bölge halkına ve uzmanlara gösterilse de kimse bu ''gizemli hayvanı'' tanıyamadı. 
     WWF, çok sayıda kişinin bu hayvanın şimdiye dek bilinmeyen ''bir etobur türü'' olduğunu düşündüğünü belirterek, bu tahminin kanıtlanması halinde, adada, yeni bir etobur türünün yüzyıldan fazla bir süreden bu yana ilk kez belirlenmiş olacağını açıkladı. 
     Kalimantan bölgesindeki Kayan Mentarang ulusal parkında rastlanan bu memelinin, henüz bilinmeyen çok sayıda türün olabileceğini düşündürdüğünü belirten WWF, 1994-2004 yıllarında Borneo'da en az 361 yeni türün bulunduğuna dikkat çekti. 
     Bu arada, WWF, Kalimantan bölgesinde palmiye yağı yetiştirilmesi projesine ilişkin kaygısını dile getirdi. Çin Kalkınma Bankası tarafından desteklenen proje, 1.8 milyon hektarlık alanı kapsıyor. Bu da Hollanda'nın yüzölçümünün yarısı anlamına geliyor. WWF, bu projenin doğaya etkisinin yıkıcı olabileceği görüşünde. 
     Kaçak ağaç kesimi nedeniyle Endonezya her yıl en az 2.8 milyon hektar orman kaybediyor. 
     
</TEXT>
</DOC>
