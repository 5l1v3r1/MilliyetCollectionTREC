<DOC>
<DOCNO> 403703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/soneko53.html </URL>
<DATE> 2005/12/15/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Atlasjet, Airbus filosunu A-319'larla genişletiyor 
</HEADLINE>
<TEXT>

     Hakkı Akduman AA 

Türk havayolu şirketlerinden Atlasjet, 4 Airbus A-319 siparişinden ilkini teslim alarak Türkiye'deki ilk A-319 kullanıcısı oldu. 
     Airbus'un Hamburg tesislerinde üretilen Türk bayraklı ''TC-OGU'' kodlu A-319 tipi yolcu uçağı, bugün düzenlenen bir törenle Atlasjet'e teslim edildi. 
     Törene, Atlasjet'in ortaklarından olan Öger Tours Yönetim Kurulu Başkanı Vural Öger, Atlasjet Başkanı ve CEO'su Tuncay Doğaner, Airbus Başkanı ve CEO'su Gustav Humbert, Airbus satın almadan sorumlu Yönetim Kurulu Başkan Yardımcısı Christopher Buckley ve çok sayıda davetli katıldı. 
     Öger, teslim töreninde yaptığı konuşmada, Airbus uçaklarıyla Atlasjet'in Airbus filosunu artıracaklarını belirterek, ''Vatandaşlarımızın yeni uçaklarla uçmalarını sağlayacağız'' dedi. 
     Atlasjet Başkanı ve CEO'su Doğaner de, Airbus'un tek koridorlu uçak ailesinin, 2001 yılından itibaren başarılarında önemli rol oynadığını ifade ederek, Airbus filosunu genişletip bu başarıyı sürdürmeyi planladıklarını söyledi. 
     Doğaner, bugün teslim alınan A-319'dan başka 17 ve 18 Ocak, ayrıca 15 Mayıs 2006 tarihlerinde teslim alınacak diğer 3 uçakla filodaki uçak sayısını 22'ye çıkartacaklarını kaydetti. 
     Doğaner, A-319 uçaklarının ilk ikisinin ''AERCAP'', diğer ikisinin ise ''İLFC''den kiralandığını belirtti. 
     Uçakların 5 yıllığına kiralandığını ifade eden Doğaner, ''Uçak satın almak yanlış. 5 yıl sonra demode oluyor. Onun için biz uçakları kiralıyoruz ve 5 yıl sonra yolcularımızı yeni uçaklarla taşımış oluyoruz. Atlasjet'in İATA üyesi olan tek özel havayolu şirketi olması ve 30'un üzerinde uluslararası havayolu şirketi ile anlaşma yapmış olması, uluslararası arenadaki önemini vurguluyor'' dedi. 
     Airbus Başkanı ve CEO'su Humbert de, ''Böyle dinamik genç ve başarılı bir havayolunun, Airbus'a güvenerek filosunu Airbus uçaklarıyla genişletmesinden gurur duyuyoruz. Yeni uçakların alımıyla Atlasjet en genç filoya sahip özel Türk havayolu şirketi olacak'' diye konuştu. 
     Deri koltuklardan ve video eğlence sistemine sahip tek sınıflı kabinden oluşan Atlasjet'in yeni A-319'ları, 144 yolcu kapasiteli. 
     Kurulduğu 2001 yılından bu yana Avrupa ve Türkiye'de uçuşlar düzenleyen Atlasjet, Airbus A-319'ları İstanbul'da bulunan merkezinden toplam 50'nin üzerinde iç ve dış hat uçuş noktaları için kullanacak. 
     Atlasjet'in ilk A-319 uçağı, törenden sonra, pilotlar Mehmet Erbilgin ve Orhan Coşkun tarafından Hamburg'tan İstanbul'a götürüldü. 
     
</TEXT>
</DOC>
