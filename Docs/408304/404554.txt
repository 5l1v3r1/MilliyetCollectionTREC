<DOC>
<DOCNO> 404554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/son/sontur19.html </URL>
<DATE> 2005/01/01/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Hamzalı'da katledilen 21 vatandaş anıldı... 
</HEADLINE>
<TEXT>

     Diyarbakır'ın Kulp İlçesi'ne bağlı Hamzalı Köyü'nde terör örgütü PKK mensuplarınca, 1 Ocak 1995 tarihinde katledilen 21 vatandaş, düzenlenen törenle anıldı. 
     Kulp Kaymakamı Yüksel Kara, Hamzalı Köyü'nde düzenlenen anma töreninde yaptığı konuşmada, 'Hamzalı katliamının' Türkiye Cumhuriyeti tarihinin en büyük katliamlarından biri olduğunu belirterek, terör örgütü üyelerinin bu saldırıda toplanan 21 vatandaşı katlettiğini hatırlattı. 
     Bu olaydan sonra teröristlerce aynı köye 1995 yılının mart ayında ikinci saldırı düzenlendiğini ve o olayda ise 6 vatandaşın daha hayatını kaybettiğini ifade eden Kara, böylece Hamzalı'da katledilenlerin ayısının 27 olduğunu belirtti. 
     İnsan haklarının sadece teröristler söz konusu olduğunda gündeme gelmemesi gerektiğini ifade eden Kara, ''Masum insanların çocuk ve bebeklerin de yaşama hakkı olduğu unutulmamalı. Birliğimize yönelik çok oyunlar oynandı. Ancak, hiçbiri başarılı olmadı, olamayacak'' dedi. 
     Kulp İlçe Jandarma Komutanı Yüzbaşı Erkan Sandıkçı da, Kulp halkının yıllarca terörden mağdur olduğunu vurgulayarak, şöyle konuştu 
     ''Terör örgütü var olan huzur ve barış ortamını bozarak, yeniden bölgeyi kaosa sürüklemeye çalışıyor. Bölücü terör örgütü mayın ve bombalarla insanların canına kastederek, savunmasız insanlara zarar vermeye çalışıyor. Türkiye'de yaşayan ve kendini Türk vatandaşı kabul eden herkes kardeştir. Bölünmeye çalışılan bölge hepimizin vatanıdır. Devlet ve milletimizin eli kanlı katillere vereceği cevap açıktır. Huzur ve güvenin temini için bir 20 yıl ve 40 bin can daha kaybetmeye tahammülümüz yoktur.'' 
     
     ''ACIYI UNUTMADIK'' 
     Katliamda eşi, kız kardeşi ve bir çocuğunu kaybeden geçici köy korucu Mehmet Tanrıverdi ise ''Bu gözü dönmüş katilleri, insan hakları adına savunanlar, öldürülen bebeği mi bir gün sormadılar. Bu 'insan hakkı' sadece teröristler için midir Yüreğimiz bugün de aynı acıyı yaşıyor. Bu acıyı unutmadık ve unutmayacağız'' şeklinde konuştu. 
     Teröristlerin saldırısında kaybettiği kızının fotoğrafını eline alarak, duygularını dile getiren Vehibe Çiçek 52 ise aradan geçen 10 yıla rağmen acılarında azalma olmadığını vurguladı. 
     Konuşmaların ardından törene katılan yaklaşık 300 vatandaş, daha sonra mezarlığı ziyaret ederek, dualar okuduktan sonra terör örgütü aleyhinde slogan attı. 
     
</TEXT>
</DOC>
