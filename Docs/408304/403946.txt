<DOC>
<DOCNO> 403946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sondun19.html </URL>
<DATE> 2005/12/16/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Dünya basını Orhan Pamuk davası için bunları yazdı 
</HEADLINE>
<TEXT>

     Yazar Orhan Pamuk’a, "Türklüğü alenen aşağılamak" gerekçesiyle açılan dava, dünyanın gözünü Türkiye’ye çevirdi. Dünya medyasının önde gelen gazete, radyo ve televizyonları Orhan Pamuk davasına geniş biçimde yer verdi. 
     
     GUARDIAN "TÜRKİYE ŞİMDİDEN DARBE ALDI" 

     İngiliz Guardian gazetesi, Orhan Pamuk’un davasından ceza çıkmasının beklenmediğini ancak Pamuk hakkında dava açılarak Türkiye’nin şimdiden darbe aldığı yorumunu yaptı. 
     Haberde, Türkiye’nin Avrupa Birliği yolunda dinamik ve reformcu bir ülke olduğu izlenimi bulunduğunu ancak bu imajın Pamuk davası ile zarar gördüğü belirtildi. 
     
     INDEPENDENT "PAMUK CEZA BEKLEMİYOR" 

     İngiliz Independent gazetesi, Orhan Pamuk’un, dava açılmasını şaşırmadığını ancak durumun hassasiyeti gözönüne alındığında davadan bir ceza çıkmasını beklemediğini belirtti. Haberde, Orhan Pamuk hakkında dava açılmasına olanak sağlayan 301’inci madde yüzünden düzinelerce başka yazar ya da akademisyenin mahkemelik olduğu ifade edildi. 
     
     BBC "AB YETKİLİLERİ DAVAYI YAKINDAN TAKİP EDİYOR" 

     İngiliz Yayın Birliği BBC, Avrupa Birliği yetkililerinin Orhan Pamuk davasını yakından takip ettiklerini belirtti. Haberde, bu davanın Türkiye’deki ifade özgürlüğü ve demokratik reformlar konusunda Avrupa’da kaygı yarattığı aktarıldı. 
     Türkiye’nin yazar Orhan Pamuk’u yargılayarak kendisini çok rahatsız edeci bir konuma soktuğu öne sürüldü. BBC, Pamuk davasının AB yanlıları ile karşıtları arasındaki daha geniş çatışmanın bir parçası olduğu yorumunu yaptı. 
     BBC, İstanbul’da başlayan Orhan Pamuk hakkındaki davayı değerlendirirken duruşmanın başladıktan birkaç dakika sonra Adalet Bakanı’nın onay vermesi için durdurulduğuna dikkat çekti. 
     AB’nin yargılamanın Türkiye’deki ifade özgürlüğü konusunda kuşkular yarattığı uyarısını yaptığını kaydeden BBC, İstanbul’daki mahkemenin Pamuk’un destekçileri ve ona karşı çıkanlarla dolup taştığını belirtti. 
     BBC, "Verdiği mülakattan dolayı Sayın Pamuk hakkında dava açarak Türkiye, kendisini çok rahatsız edici bir konuma soktu" yorumunu yaptı. 
     Türk hükümetinin "muhafazakar" yargıyı suçladığını, insan hakları gruplarının ise, yasanın sınırlayıcı olduğunu söylediklerini belirten BBC, şöyle devam etti 
     "Türkiye’de birçoğu, bu davayı ülkedeki çatışan güçleri - yani dışa açılmak ve AB’ye katılmak isteyenler ile AB karşıtları - arasında daha geniş bir çatışmanın bir parçası olarak görüyorlar" değerlendirmesini yaptı. 
     
     LOS ANGELES TIMES PAMUK OLAYI SAYESİNDE BUZ KIRILDI 

     ABD’li gazete Los Angeles Times da uluslararası alanda hayranlık duyulan Orhan Pamuk’un yargılanmasının "garip" gibi görüldüğünü belirtirken "Gerçek budur ki 1915’deki Ermeni Soykırımı -istiyorsanız ’soykırım’ etiketini reddedin ancak Hitler, bundan esinlendiğini söylemişti- Türkiye’de artık söz edilmeyecek bir şey değildir. Buz, kısmen Pamuk olayı sayesinde, kırıldı" ifadesini kullandı. 
     
     NEW YORK TIMES "LAİK DEMOKRASİ YARGIYA GİDİYOR" 

     Amerikan New York Times gazetesi, Orhan Pamuk davası ile Salman Rüşdi olayını karşılaştırdı. Ancak haberde, Pamuk davasının Rüşdi olayından en büyük farkının yargılayan kesimde olduğu ifade edildi. Gazete, Orhan Pamuk davasını aşırı İslamcıların değil, oldukça laik olan sağ kanat mensuplarının açtığını belirtti. 
     
     
     LE FİGARO TÜRK TARİHİNİN "KARA SAYFALARI"NI DİLE GETİRDİ 

     Fransa’nın önde gelen gazetelerinden Le Figaro da, Orhan Pamuk’un "Türk tarihinin kara sayfaları"nı dile getirdiği için "millete hakaret"le suçlandığını öne sürdü. 
     Gazete, Pamuk’un Türkiye’nin inkar etmeyi sürdürdüğü "soykırım"ı Türk vatandaşlarını anımsattığını da iddia etti. 
     
     LİBERATİON AKP’LİLER TCK’NIN BAZI MADDELERİNİ AĞIRLAŞTIRDI 

     Diğer Fransız gazetesi Liberation ise, Orhan Pamuk’un "Ermeni Soykırımı"nı tanımakla suçlandığını belirtti. 
     Gazete, yeni TCK’nun pek çok unsurunun önceki kanuna göre daha liberal olduğunu ancak "AKP milletvekillerinin, Türkiye, Cumhuriyet ve devlet kurumlarına hakaret dahil, ifade özgürlüğü ve basın ile ilgili bazı maddeleri ağırlaştıkları"nı yazdı. 
     
     RADİO FREE EUROPE "AB İÇİN DEĞİŞTİRİLEN TCK DAVAYA NEDEN 

     OLDU" Radio Free Europe bültenlerinde ise, Avrupa Birliği’nin gelişme istediği için değiştirilen Türk Ceza Kanunu’nun, böyle bir davaya yol açabilmesinin bir ironi olduğu kaydedildi. Haberde, Orhan Pamuk’un bir İsviçre gazetesine verdiği demeçte soykırım kelimesini kullanmamasına karşın Türkiye’de büyük bir tepki ile karşılandığı belirtildi. 
     
</TEXT>
</DOC>
