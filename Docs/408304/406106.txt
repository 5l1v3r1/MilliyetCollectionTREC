<DOC>
<DOCNO> 406106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sontur39.html </URL>
<DATE> 2005/12/23/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Kapıkule'de gözaltına alınan 27 polisten 15'i mahkemeye sevk edildi 
</HEADLINE>
<TEXT>

     Kapıkule Gümrük Kapısı’nda "örgütlü irtikap ve rüşvet" iddiasıyla gözaltına alınan 27 polisten, Cumhuriyet Savcıları tarafından ifadeleri tamamlanan 15’i tutuklama istemiyle mahkemeye sevk edilirken, 9 polis memuru serbest bırakıldı. 
     Kapıkule Sınır Kapısı’nda rüşvet iddiasıyla gözaltına alınan 27 polis memuru sabah saatlerinde Adli Tıp Şubesi’nde sağlık kontrolünden geçirildikten sonra ifadeleri alınmak üzere Cumhuriyet Savcılığı’na sevk edildiler. 
     Cumhuriyet Savcıları tarafından ifadeleri alınan polis memurlarından M.D, A.Ö, A.K, A.S, S.B, M.D, S.M, G.D, A.E, R.Y, S.H.A, A.A, M.C.G, Ö.S ve komiser C.S, "örgütlü irtikap ve rüşvet" iddiasıyla tutuklama istemiyle Nöbetçi Sulh Ceza Mahkemesi’ne sevk edildi. 
     Polis memurlarından F.B, M.K, K.Ö, H.A, M.C, C.A, A.Ş, A.T ve M.Ş.Ö. ise tutuksuz yargılanmak üzere serbest bırakıldı. 
     İfadelerin, 5 Cumhuriyet savcısı tarafından alındığı ve ifade öncesi kişilere kendilerine ait görüntülerin izlettirildiği belirtildi. 
     Gözaltına alınmaları için ismi belirlenen 28 polis memurundan 27’si dün gözaltına alınmış, yıllık izinde olan 1 polise ise 
     ulaşılamadığı bildirilmişti. 
     Operasyonda gözaltına alınması için ismi belirlenen 58 gümrük ve gümrük muhafaza memurundan 46’sı gözaltına alınmış, 5’i ise daha sonradan polise teslim olmuştu. 
     Bu kişilerden 44’ü tutuklanırken, 6’sı serbest kalmış, 1 gümrük muhafaza memuru ise sorgusunun yapılması için bekletildiği adliye binasından kaçmıştı. 
     Operasyon kapsamında gözaltına alınacak kişiler arasında yer alan, ancak il dışında oldukları için kendilerine ulaşılamayan polis memuru O.U. ile gümrük ve gümrük muhafaza memurları Ö.U, E.A, C.K, C.A, İ.Ü, Ş.E. ve Y.S’ye ulaşılmaya çalışılıyor. 
     
     EDİRNE’YE POLİS MEMURU TALEBİ 

     Öte yandan, Edirne Valisi Nusret Miroğlu, Kapıkule’de çok sayıda gümrükçü ve polisin gözaltına alınması ve bir bölümünün tutuklanması üzerine, İstanbul’dan gümrük ve gümrük muhafaza memuru ile Kırklareli, Tekirdağ ve İstanbul’dan polis memuru istendiğini bildirdi. 
     Miroğlu, İçişleri Bakanı Abdülkadir Aksu ile bir görüşme yaparak, geçici olarak gönderilen memurların dışında, Edirne’de görev yapmak üzere 50-60 kadar polis memuru atanması talebinde bulunduğunu da belirtti. 
     Miroğlu, Kapıkule Sınır Kapısı’nda sıkışıklık yaşanmaması için gerekli tedbirlerin de alındığını söyledi. 
     Öte yandan, operasyonun polis ve gümrük peronlarına konulan ısıtıcıların içine yerleştirilen kameraların görevlilerce fark edilmesi üzerine vaktinden önce sona erdirildiği bildirildi. 
     
</TEXT>
</DOC>
