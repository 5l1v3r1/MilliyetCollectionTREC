<DOC>
<DOCNO> 407448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sontur56.html </URL>
<DATE> 2005/12/28/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Rektör Aşkın yarınki duruşmaya katılmayacak 
</HEADLINE>
<TEXT>

     Yüzüncü Yıl Üniversitesi Rektörü Prof. 
     Dr. Yücel Aşkın’ın yarın yapılacak duruşmaya katılmayacağı bildirildi. 
     Rektör Aşkın’ın avukatı Emre İncula, AA muhabirine yaptığı açıklamada, ilk duruşmada mahkemenin, müvekkili hakkında sağlık gerekçesiyle duruşmalardan vareste tutulması yönünde karar verdiğini belirterek, Aşkın’ın bu nedenle 3. Ağır Ceza Mahkemesi’nde yarın yapılacak duruşmaya katılmayacağını ifade etti. 
     Yarınki duruşma için CHP İstanbul Milletvekili Hasan Fehmi Güneş başkanlığında oluşan 4 kişilik heyet ile YÖK’ten iki hukuk müşavirinin Van’a geldiği bildirildi. 
     Aşkın, "Haksız ekonomik çıkar sağlamak amacıyla kurulmuş örgütün faaliyeti çerçevesinde, ihaleye fesat karıştırmak ve resmi evrakta sahtecilik" suçlamalarından dolayı 14 Aralık 2005 tarihinde 3. Ağır Ceza Mahkemesi’ndeki ilk duruşmaya katılarak savunmasını yapmıştı. 
     Duruşmada, Aşkın’ın tutukluluk halinin devamına karar verilmişti. 
     
</TEXT>
</DOC>
