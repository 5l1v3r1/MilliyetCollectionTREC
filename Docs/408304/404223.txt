<DOC>
<DOCNO> 404223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/yazar/bila.html </URL>
<DATE> 2005/12/17/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Kerkük'ün dört kapısı 
</HEADLINE>
<TEXT>


Irak'ta seçimler yapıldı. 
Sonuçların 10 günden önce açıklanması beklenmiyor. 
Bu kez Sünni Arapların da seçime ilgi göstermesi, katılım oranını yükseltti. 
Seçimler ne kadar sağlıklı yapıldı, ilan edilecek sonuçlar ne kadar güvenilir olacak 
Irak'ın işgal koşulları dikkate alınırsa, bu konuda ciddi kuşkular hep olacaktır. 
Örneğin Türkmenler, Kerkük seçiminin iptal edilmesi için başvuruda bulundular bile... 

Taşıma oylar 
Türkmenlerin, Kerkük seçimlerinin iptalini istemeleri, Kürt kentlerinden Kerkük'e taşınan, ancak bu kentin seçmeni olmayan Kürtlere oy kullandırılması iddiası... 
Türkmen kuruluşları sözcülerinin verdiği bilgiler şöyle 
"Kerkük'ün dört kapısı vardır. İkisi Kürt illerine, ikisi Arap bölgelerine açılır. Seçimden önceki gece bu dört girişin ikisi kapalı, ikisi açıktı. Arap bölgelerine açık yollar kapatılmıştı ama Kürt kentleri olan Süleymaniye ve Erbil'e giden yollar açık tutuldu. Bu iki yoldan Kerkük'e taşıma seçmen getirildi. Bunlar Türkmenler tarafından tespit edildi ve hemen itiraz edildi. Ancak, sonuç alınamadı. Keza Araplar da bu durumu tespit etmiş durumdalar. Aynı itiraza onlar da katıldılar." 
Türkmen sözcüler, itirazlardan bir sonuç çıkacağını tahmin etmiyorlar. 

Diyala'da engelleme 
Türkmen sözcülerin aktardığı bir diğer seçim ihlalinin de Diyala'da yaşandığı yönünde. Bu kentte oy kullanmak isteyen Türkmenlerin engellendiği ve bir otobüslerinin yakıldığı haber veriliyor. 
Buna karşılık, Türkmen kenti Telafer'de seçime katılımın yüksekliği Türkmen liderleri memnun etmiş görünüyor. Bu kentte, Türkmen ağırlığının sandığa yansıdığını belirtiyorlar. 

Türkiye'de oy 
Türkmenlerin memnuniyet ifade ettikleri bir yön de Türkiye'de oy kullanan Iraklılar. Türkmen liderlere göre, Türkiye'de Iraklıların da sandığa ilgileri yüksek oldu. Kullanılan yaklaşık 20 bin oydan 18 bininin Türkmen adaylara gittiği tahminini yapıyorlar. 

Kerkük kaygısı 
Türkmen liderlerin temel kaygısını, Kerkük oluşturuyor. Türkmenlere yönelik engelleme ile taşıma Kürt oylarının dengeleri daha da bozacağını belirtiyorlar. 
Örneğin Kerkük Vakfı'ndan Prof. Dr. Mahir Nakip'in değerlendirmesi şöyle 
"Kerkük'te, yeni anayasaya göre 2007 sonuna kadar bir referandum yapılacak. Bu referandumla Kerkük, Kürt bölgesi idaresine bağlanmaya çalışılacak. Plan bu. Barzani bunu her fırsatta söylüyor. Türkmenler için asıl sorun budur. Kerkük'te şimdiden zafer ilan etmişlerdir. Barzani'nin saklamadığı hedefi, Kerkük'ü başkent ilan etmektir. Gelişmeler Barzani'nin planını adım adım uyguladığını gösteriyor." 
Türkmen liderlerin izlenimi, Sünni Arapların seçime iştirak ederek Bağdat'taki yönetimde denge kurmaya çalışsalar da yeni anayasanın ve seçimlerin, Irak'ın bütünlüğünü sağlamaya ve korumaya yetmeyeceği yönünde. 



</TEXT>
</DOC>
