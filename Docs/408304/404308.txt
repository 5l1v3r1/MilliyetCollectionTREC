<DOC>
<DOCNO> 404308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sonsiy15.html </URL>
<DATE> 2005/12/17/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Başmüzakereci Babacan AB takvimimiz, saat gibi işliyor... 
</HEADLINE>
<TEXT>

     Devlet Bakanı ve Başmüzakereci Ali Babacan, AB müzakereleri sürecindeki takvimin ''saat gibi çalıştığını'' söyledi. 
     TBMM Genel Kurulu'nda bütçe görüşmelerinin 6. turunda, Hazine Müsteşarlığı, AB Genel Sekreterliği, Basın-Yayın Enformasyon Genel Müdürlüğü, Sosyal Yardımlaşma ve Dayanışma Genel Müdürlüğü, Türk İşbirliği ve Kalkınma İdaresi Başkanlığı ile Türkiye İstatistik Kurumu Başkanlığı'nın 2006 yılı bütçeleri görüşülüyor. 
     Hükümet adına söz alan Bakan Babacan, son 3 yılda siyasi ve ekonomik alanda önemli adımlar atıldığını belirtti. Babacan, AB müzakerelerinde 3 Ekim'den itibaren Türkiye'nin sadece bir aday ülke değil, katılım sürecine giren bir ülke olduğunu ifade etti. 
     Sürecin tarama bölümünde 4 taramanın tamamlandığını, 2 taramanın ise kısa sürede tamamlanacağını bildiren Babacan, merkezi olmayan bir yapıyla çalışmaları sürdürdüklerini anlattı. 
     AB Genel Sekreterliği'nin, temel sekreterya görevini yürüttüğünü kaydeden Babacan, ''Hiçbir kurumun tekelinde bir merkez oluşturmayacağız. İlgili bakanlıkların görevlileriyle çalışmaları sürdüreceğiz'' dedi. 
     20 Ekim'de 13 heyet oluşturulduğunu anımsatan Ali Babacan, ''Heyetlerin çalışmaları oldukça başarılı. AB takvimimiz, saat gibi çalışıyor. Hiçbir aksama söz konusu değil'' dedi. 
     
     EKONOMİK GELİŞMELER... 
     Son 3 yıldır Türkiye ekonomisinin dünyada örnek olarak gösterildiğini ifade eden Babacan, ekonomik verilere bakıldığında gelişmelerin sevindirici olduğunu söyledi. 
     AK Parti'nin tüzüğü ile seçim bildirgelerinde yapacaklarını ortaya koyduklarını anımsatan Babacan, ''Söylediklerimizle yaptıklarımız aynı. Hedeflerimizden sapmadık. Sözümüzde durmamız Türkiye'nin güvenini ve kredibilitesini artırdı. Türkiye'nin sahip olduğu en büyük değeri, güven ve kredibilitedir. Bunların değeri parayla ölçülemez. Bu değerler, istikrar olarak geri dönmektedir'' diye konuştu. 
     Türk Lirası'nın değerinin olması gerektiği yerde olmadığı yönündeki eleştirilere değinen Babacan, şunları kaydetti 
     ''Kelime oyunu yapmaya gerek yok. 4 yıl öncesine bakılarak paramızın ne kadar değerlendiğini anlamamak mümkün değil. Türk Lirası'nın değerli olmasından niye gocunuluyor anlamıyorum. Bundan hepimiz gurur duymalıyız, övünmeliyiz. Paranın pul olduğu dönemi unutmayalım.'' 2006 bütçesinin 6. tur görüşmelerinde, Devlet Bakanı Beşir Atalay da muhalefet milletvekillerinin eleştirilerine hükümet adına cevap verdi. 
     
</TEXT>
</DOC>
