<DOC>
<DOCNO> 404267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sondun31.html </URL>
<DATE> 2005/12/17/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Bush, 11 Eylül sonrası Amerikalılar'ın dinlenmesi için yetki vermiş 
</HEADLINE>
<TEXT>

     ABD Başkanı George Bush, 11 Eylül'den sonra Amerikalıların dinlenmesi için yetki verdiğini kabul etti. 
     Bush, Beyaz Saray'dan canlı yayımlanan haftalık radyo konuşmasında, bunun, ABD'nin ulusal güvenliği açısından gizli bir program olduğunu söyledi. 
     Bu yetkinin, teröristlere karşı mücadelede hayati öneme sahip bir araç olduğunu Amerikalıların hayatlarının kurtarılmasında çok önemli olduğunu belirten Bush, ''Amerikan halkı, onları, sivil haklarını korumam için gücüm, ABD yasaları ve anayasası dahilinde her şeyi yapmamı bekliyor. ABD Başkanı olduğum sürece bunu yapmaya devam edeceğim'' diye konuştu. 
     Bu programın, dar alanda tasarlandığını ve ABD yasalarıyla anayasasına uygunluk içinde kullanıldığını belirten Bush, bu programın yalnızca, El Kaide terör örgütü ya da ilgili terör örgütleriyle açıkça bağlantıları olduğundan şüphelenilen ABD'deki kişilerin yaptığı uluslararası konuşmaların dinlenmesi için kullanıldığını bildirdi. 
     Kongre üyelerine, bu programın faaliyetleri konusunda 12 kereden fazla bilgi verildiğini kaydeden Bush, istihbarat yetkililerine de sivil özgürlüklerin ihlal edilmediğinden emin olunması için eğitim verildiğini söyledi. 
     8 dakika süren radyo konuşması sırasında bazen sinirlenen Bush, 11 Eylül 2001'deki terörist saldırılarından bu yana bu program için 30'dan fazla yetki verdiğini ve böyle yapmaya da devam edeceğini bildirdi. 
     Bush, ''Ulusumuz, El Kaide ve ilgili gruplardan süregelen tehditlerle karşı karşıya bulunduğu sürece bunu yapmak niyetindeyim'' dedi. 
     ABD Başkanı Bush, bu programın, ABD'de muhtemel terörist saldırıların tespit edilmesine ve önlenmesine yardımcı olduğunu açıkladı, ancak örnek vermedi. 
     Bu programın kısmen, uçakları kaçıran iki kişinin, El Kaide üyeleriyle San Diego'dan uluslararası görüşme yaptığını ortaya çıkaran 11 Eylül soruşturma komisyonunun gündeme getirdiği sorunların giderilmesi için tasarlandığını belirten Bush, bu programla ilgili basına konuşanlar için ''yaptıklarının yasadışı ve uygunsuz'' olduğunu sert dille ifade etti. Bush, ''Sonuç olarak düşmanlarımız, bilmemeleri gerekenleri öğrendi. Bu çabanın izinsiz ifşa edilmesi çabası ulusal güvenliğimize zarar verdi ve vatandaşlarımızı riske soktu'' dedi. 
     Kongre, ilk kez New York Times gazetesinde yayımlanan bu programla ilgili ve Ulusal Güvenlik Kurumu'nun NSA mahkeme izni olmadan bu programı uygulamasının sivil özgürlükleri ihlal edip etmediği konusunda bir açıklama yapılmasını istemişti. 
     
</TEXT>
</DOC>
