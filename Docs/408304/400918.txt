<DOC>
<DOCNO> 400918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/yasam/axyas01.html </URL>
<DATE> 2005/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Teröristlerin yeni hedefi 
</HEADLINE>
<TEXT>


ABD Federal Soruşturma Bürosu ya da bilinen adıyla FBI, Los Angeles'ta terör saldırısı beklenen yerleri sıraladı. Tepe sırtındaki dev Hollywood yazısı da yeni hedeflerden biri 

ALPER NAKRİ Los Angeles DHA 

Amerikan Federal Soruşturma Bürosu FBI , Los Angeles bürosu, tarihinde ilk kez yabancı basın temsilcileri için bir konferans düzenledi. DHA'nın da katıldığı konferansta Avrupa ve Ortadoğu'dan çok sayıda basın mensubu FBI yetkililerinin verdiği bilgileri dinledi. 
Yabancı basın mensuplarına gösterilen 7 dakikalık FBI tanıtım filminde ABD dışında gösterilen ülkeler arasında İstanbul da vardı. Filmde Sultanahmet Camii, ezan sesleri eşliğinde namaz kılanlar, Eminönü ve Tahtakale'den görüntüler de vardı. Tanıtım filminde Londra'dan da kesitler gösterildi. 
El Kaide örgütünün düzenlediği kanlı 11 Eylül saldırılarından önce, 'şiddet suçlarıyla mücadele' FBI'ın görev listesinde 1. sıradayken, saldırıların ardından 'ABD'yi terörizmden korumak' listenin başına yükseldi. Şiddet suçlarıyla mücadele ise 8. sıraya geriledi. 
FBI yetkililerinin verdiği bilgilere göre Los Angeles'ta terör saldırısı beklenen yerler şunlar 
Nükleer santral, Los Angeles'ın en uzun binası Bank 1 Tower, dünyanın 3. ABD'nin ise en büyük limanı olan Long Beach'teki Los Angeles Limanı, Lax Havaalanı, tepe sırtındaki dev Hollywood yazısı, Disneyland, Universal stüdyoları, Hollywood ünlülerinin tercihi olan Beverly Center Alışveriş Merkezi ve gaz depoları. 

FBI'a gelen ihbarlar da değişti 

Yerde halı, kapıda ayakkabı kuşku sebebi 
FBI'a gelen ihbarlar da 11 Eylül'den sonra değişmiş. Örneğin "Ortadoğu görünümlü" olan bir insanla ilgili olarak bu kişinin yan komşusundan gelen ihbarda, "Yerde halılar var, orta düzey bir otomobili var, işe çok gitmiyor, evine birçok insan girip çıkıyor, kapıda ayakkabılar var" şeklinde ifadeler kullanılabiliyor. FBI, daha önce itibar etmediği bu tür ihbarları artık değerlendirmeye almaya başladığını belirtiyor. 

Film yapımcıları da arıyor 
Hollywood filmlerinin daha gerçekçi görünmesini isteyen film yapımcıları da sık sık FBI'ı arayıp bilgi istiyor. Örneğin bir keresinde bir hırsızın bankadan çıkışından itibaren FBI tarafından uydudan takip edilip edilemediği sorulmuş. FBI yetkilileri Ernest J. Porter, "FBI'ın uyduları yok. Hatta dünyanın 3 boyutlu uydu haritasını içeren Google Earth'e girin, oradan daha iyi görebilirsiniz" diye yanıt vermiş. 

Onlar da basından şik yetçi 
Bazı olaylarda faillere ilişkin görüntü, fotoğraf ve bilgilere basında 'zamansız' şekilde yer verilmesi de FBI yetkililerinin şik yet ettiği konular arasında... "Bazen basının bizden önde gittiği bile oluyor" diyen Randy Porsons, "Nereden, nasıl alıyorlarsa olayı 1 gün sonra gazetede okuyoruz" diye konuşuyor. 


</TEXT>
</DOC>
