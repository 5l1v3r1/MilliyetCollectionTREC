<DOC>
<DOCNO> 402900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/guncel/gun02.html </URL>
<DATE> 2005/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyükanıt'a eleştiri 
</HEADLINE>
<TEXT>


Mehmet Elkatmış başkanlığındaki TBMM İnsan Hakları Komisyonu'nun raporunda, Kara Kuvvetleri Komutanı Orgeneral Büyükanıt, yargıyı etki altına almakla eleştirildi 

ANKARA Milliyet 

AKP'li Mehmet Elkatmış'ın başkanlığını yaptığı TBMM İnsan Hakları İnceleme Komisyonu, Hakk ri'nin Şemdinli ilçesinde yaşanan bombalama olayının ardından hazırladığı taslak raporda, Kara Kuvvetleri Komutanı Orgeneral Yaşar Büyükanıt'ı, yargıyı etki altına almakla eleştirdi. 
9 Kasım'da eski PKK'lı Seferi Durmaz'a ait kitabevinin bombalanması ve yaşanan gerginliğin ardından bölgeye giderek vatandaşlar ve yetkililerle görüşen komisyon üyeleri, olaylarla ilgili bir taslak rapor hazırladı. 
Hafta içinde son şekli verildikten sonra üst komisyona sunulacak taslakta, bombalama olayına karıştığı iddiasıyla tutuklanan astsubay Ali Kaya için, "Kendisini tanırım, iyi askerdir" diyen Orgeneral Büyükanıt'ın da adı yer aldı. Orgeneral Büyükanıt'ın bu açıklamalarının yargıyı etkilediğinin vurgulandığı taslağa, yargıyı etkileyici açıklamanın "suç olduğu" yasa metni de konuldu. 

F-16'ların uçması 
Yüksekova'daki gösterilerde hayatını kaybeden 3 kişinin cenazeleri sırasında F-16'ların uçmasının da eleştirildiği taslakta, bir diğer eleştiri noktasını da, jandarma için çalıştığı öne sürülen ve el bombasını attığı iddia edilen PKK itirafçısı Veysel Ateş'in tutuklanırken, astsubaylar Demir ile Özcan İloğlu'nun serbest bırakılması oluşturdu. 
Taslakta "Bombalama olayının ardından, askeri personelin evlerine saldırılması, Türk bayrağının indirilmesi ve yakılması olaylarına karışanlar ile hak ve özgürlükleri kötüye kullananlar hakkında da yasal işlem yapılmalıdır" ifadelerine de yer verildi. 
Taslakta, itirafçılığın bölgede bir sorun haline geldiği vurgulanarak şöyle denildi "İtirafçı olarak bilinen haber elemanları, yeni kimlikleri verilerek bölgeden derhal uzaklaştırılmalıdır. Bu kişilerin devlet veya devlet içerisindeki bazı gruplarca kullanıldığı izlenimini veren devlet-itirafçı ilişkisine son verilmelidir." 



</TEXT>
</DOC>
