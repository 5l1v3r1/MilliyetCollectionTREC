<DOC>
<DOCNO> 407820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/guncel/gun14.html </URL>
<DATE> 2005/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversite'de silahlı sağ-sol kavgası 
</HEADLINE>
<TEXT>


GÜRKAN AKGÜNEŞ 

İstanbul Üniversitesi Avcılar kampusunda karşıt görüşlü öğrenciler arasında geçen hafta tabanca ve satırların kullanıldığı kavga çıktı. 
Sağ görüşlü 2 öğrenci 21 Aralık'ta Teknik Bilimler Meslek Yüksekokulu girişinde sol görüşlü öğrencilerle tartıştı. İddiaya göre bir sağ görüşlü öğrenci tabancayla tehditte bulundu. 2 öğrenci, sol görüşlü öğrencilerin gelmesiyle kaçarken, havaya ateş açtılar. Kavgayı ise polis durdurdu. Sağ görüşlü 4, sol görüşlü 7 öğrenci gözaltına alındı. Baretta marka tabanca ele geçirildi. Geçtiğimiz salı günü de iddiaya göre, üniversite dışından 10-15 kişilik bir grup kampusa girdi. Satırlı grubu gören öğrenciler, kapılara barikat kurdu. Polis, öğrencilerin kaçtığı Veterinerlik Fakültesi'nde yaptığı aramada, 1 öğrenci ile 2 mezunda satır bulurken tuvalete gizlenmiş bir de tabanca ele geçirildiği öne sürüldü. 
Öte yandan, Ümraniye'de küçük öğrencilere şiddet uyguladıkları öne sürülen bir grup öğrenci ile bazı öğrenciler arasında çıkan kavgada, bir öğrenci bıçakla yaralandı. 



</TEXT>
</DOC>
