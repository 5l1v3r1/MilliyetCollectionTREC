<DOC>
<DOCNO> 406079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sontur12.html </URL>
<DATE> 2005/12/23/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Tek ayak izi cinayeti çözdü 
</HEADLINE>
<TEXT>

     
     Ahmet SAYAR İZMİR, DHA 
     
İZMİR'in Konak İlçesi'ndeki evinde vücudunun çeşitli yerlerinden bıçaklanıp boğazı kesilen felçli 36 yaşındaki Ahmet Usluoğlu’nun tartıştığı arkadaşı 25 yaşındaki E.O. tarafından öldürüldüğü saptandı. Polis, olay yerindeki sanığa ait tek ayak izinden yola çıkıp, sağ bacağı diz altından kesik olduğu için koltuk değnekleriyle yürüyen E.O.'ya ulaşıp gözaltına aldı. 
     1997 yılında geçirdiği felç sonucu belden aşağısı tutmayan Ahmet Usluoğlu, dün, 2 ay önce taşındığı Halil Rıfat Paşa Caddesi, 47 numaradaki evinde, yüzü, göğsü ve karnından bıçaklanıp, boğazı kesilerek öldürüldü. Kanserden ölen ilk eşinin cenazesine giden ve geceyi orada geçiren eşi 32 yaşındaki Nilgün Usluoğlu, eve geldiğinde kocasının kanlar içindeki cesedi ile karşılaştı. Nilgün Usluoğlu'nun çığlıkları üzerine yardıma koşan komşuları durumu polise bildirdi. Olay yerine gelen cinayet bürosu ekipleri, halı ve yerde yaptığı incelemede, sanığa ait olduğu belirlenen tek ayak izine rastladı. Bunun üzerine Usluoğlu'nun arkadaşlarını ve en yakın görüştüğü kişileri takibe alan polis, sol bacağı diz altından kesik olan seyyar mendil satıcısı E.O.'yu yakaladı. E.O.'nun yapılan ayak izi karşılaştırmasında, olay yerindeki izlerle aynı olduğu tespit edildi. Gözaltına alınan E.O.'nun, sorgusunda, suçunu itiraf ederek, Birlikte alkol ve esrar içtik. Cinsel ilişkide bulunmayı teklif etti. Bunun üzerine öldürdüm'' dediği öğrenildi. E.O., polisteki işlemlerinin tamamlanmasının ardından adliyeye sevkedildi. 
     
</TEXT>
</DOC>
