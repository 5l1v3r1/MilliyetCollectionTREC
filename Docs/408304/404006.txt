<DOC>
<DOCNO> 404006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/soneko35.html </URL>
<DATE> 2005/12/16/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Unakıtan Naylon faturalar ayna gibi ortaya çıkacak 
</HEADLINE>
<TEXT>

     Maliye Bakanı Kemal Unakıtan, vergi denetim elemanlarının sayısını 10 bin dolayına yükselteceklerini bildirdi. 
     Unakıtan, Vergi İdaresinin Kapasitesinin Geliştirilmesi Projesi ile Kayıt Dışı Stratejisi konusunda düzenlenen toplantıda, kayıtdışı ekonomi ile mücadele için etkin bir denetimin şart olduğunu dile getirdi. 
     Bunun için de mükellef seçiminde etkinlik sağlanması gerektiğine dikkat çeken Unakıtan, risk analizine dayalı mükellef seçimi ile bilgisayar destekli denetim sistemini geliştirmek zorunda olunduğunu ifade etti. 
     Denetim elemanı sayısının artırılması gerektiğini de kaydeden Unakıtan, bu çerçevede denetim elemanı sayısını vergi personelinin yüzde 20'sine kadar çıkaracaklarını bildirdi ve ''Aşağı yukarı sayı 10 bin olacak. Her sene denetim elemanı alıyoruz'' dedi. 
     Maliye Bakanı, etkin denetim için devlete mal ve hizmet satanlar, kurum ortakları, gayrimenkul alıp-satanlar, bankalardan alınan menkul sermaye iratları, bankalardan alınan pos makinesi kullanan üye işyerleri ve kredi kartı satış bilgilerinin idarede toplandığını da söyledi. 
     
     HER TÜRLÜ BİLGİ GELECEK 

     Unakıtan, elektronik ortamda veri akışı için ekonomide veri üreten diğer kurumlarla görüşmeler yapıldığını, Gümrük İdaresi ile yapılan ithalatların Veri Ambarına aktarılması için de protokol çalışması yürütüldüğünü bildirdi. 
     Gelir İdaresinin günümüzde, gerek mükelleften gerekse üçüncü kişilerden mükellefle ilgili her türlü bilgiyi alabilecek donanıma sahip bulunduğunu anlatan Unakıtan, bu bilgileri de şöyle sıraladı 
     ''Mükellefin bankalar aracılığı ile gerçekleştirmiş olduğu bütün işlemlere ilişkin banka ve özel finans kuruluşlarınca sağlayacağı bilgiler. 
     -SSK tarafından işveren işçi bildirimleri ile ödenen primlere ilişkin bilgiler. 
     -Milli Eğitim Bakanlığı'ndan özel okullar, dershaneler ve sürücü kurslarına ait bilgiler. 
     -Elektrik dağıtım şirketlerinden imalatçı, sınai müesseselere ilişkin aylık elektrik tüketim bilgileri. 
     -Mahkemeler ve icra dairelerinden avukatların dava sayıları ile avukatlık ücretlerine ilişkin bilgiler. 
     -Emniyet müdürlüklerine turizm işletmeleri tarafından bildirilen günlük müşteri listeleri. 
     -Akaryakıt ve gaz dağıtım şirketlerinden alınacak, istasyon ve teslimi yapılan akaryakıt ve gaz bilgileri. 
     -RTÜK'ten reklam gelirleri bilgileri. 
     -Noter senetlerine ilişkin bilgiler.'' 
     
     HAMİLİNE ÇEK KULLANIMI 

     Unakıtan, bankaların bilgi sağlamadaki sorumluluklarını artıran ve hamiline çek kullanımının takibine imkan verecek yasal düzenlemelere ilişkin hazırlıkların son aşamaya geldiğini ve bunların kısa sürede yasalaştırılacağını da ifade etti. 
     Maliye Bakanı, bankalarca sağlanacak bilgiler kanalıyla, mükelleflerin çek, senet, havale ve diğer bankacılık işlemlerinin, hesaplardan nakit çekimlerin akıbetinin, bankalar aracılığıyla işlem yapan, ancak mükellefiyeti bulunmayan kişilerin ve gayrimenkul alım satımındaki gerçek tutarların tespit edilerek, takip edileceğini de vurguladı. 
     Unakıtan, toplanan bilgilerle, SSK bildirgeleri ve vergi beyannamesi bilgilerinin çapraz kontrole tabi tutulacağını, kayıtdışı mükellefiyet bilgilerinin de SSK ve Bağ-Kur ile manyetik ortamda paylaşılacağını anlattı. 
     
     HANGİ İŞLEMLER TAKİP EDİLECEK 

     Maliye Bakanı Unakıtan, hazırlanacak inceleme planları ile de imalat işletmelerinin, inşaatçıların, özel okullar, dershane ve sürücü kurslarının, avukatların, turizm işletmelerinin, akaryakıt dağıtım şirketlerinin, akaryakıt istasyonlarının, yayın kuruluşlarının, doktorların, servis taşıyıcılarının, gayrimenkul alım satımı yapanların ve tarım ürünü üretenler ile bu ürünleri sanayide girdi olarak kullananların kayıtdışı işlemlerinin ortaya çıkarılacağını bildirdi. 
     
     SAYDAMLIK ARAŞTIRMASINA TEPKİ 

     Unakıtan, toplantı sırasında Uluslararası Saydamlık Örgütü'nün bir süre önce yayımladığı ve Vergi Dairelerini yolsuzlukla suçladığı araştırmasına da tepki gösterdi. 
     Örgütün Türkiye'de söz konusu araştırmayı gerçekleştiren temsilcisini ''kasıtlı'' davranmakla suçlayan Unakıtan, araştırmada sorulan soru ile araştırma sonucunun birbiriyle ilgisinin bulunmadığını belirtti. Unakıtan, şöyle devam etti 
     ''Bunu şiddetle reddediyor ve bu temsilciyi kınıyoruz. Herhalde maksatlı. Bunu düpedüz iftira ve karalama olarak değerlendiriyoruz. Hele uluslararası saydamlık adına burada işini bilmeyen ve konusuna vakıf olmayan birinin işi bu. Maliyeye çamur atan bir yaklaşım. Bunun için gerekli yasal yollara da başvuracağız.'' 
     
     BAKANDAN UYARILAR 

     Unakıtan, açıklamalarının son bölümünde mükelleflere çeşitli uyarılarda bulundu. 
     ''Artık Maliye radarının altındasınız. Biz radarı gizleyerek denetim yapmak istemiyoruz. Radarı ülkenin her yanına tutacağız. Herkes ayağını denk alsın'' diyen Unakıtan, kayıtlı ekonomi ile birlikte verginin de tabana yayılacağını söyledi. 
     Maliye olarak, mükelleften yeni bir form istediklerini de belirten Unakıtan, bu form ile 30 milyar liranın üzerinde mal alımlarının kendilerine bildirilmesini istediklerini kaydetti. 
     Formdaki bilgilerin de çapraz kontrole tabi tutulacağına dikket çeken Unakıtan, bu şekilde şüpheli ve kaçak işlemler ile naylon faturaların kendiliğinden ortaya çıkacağını dile getirdi. Unakıtan, ''Bundan sonra naylon faturalar ayna gibi ortaya çıkacak. Git, oradan naylon fatura al artık yok. Pat diye çıkacak. Herkes ayağını denk alsın. Ona göre'' diye konuştu. 

     
</TEXT>
</DOC>
