<DOC>
<DOCNO> 404300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sonsiy07.html </URL>
<DATE> 2005/12/17/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Lagendijk Türkiye'de müzakereleri sürdüremeyiz... 
</HEADLINE>
<TEXT>

     AB - Türkiye Karma Parlamento Komisyonu Eşbaşkanı Joost Lagendijk, Başbakan Recep Tayyip Erdoğan'ın diyalog çağrısına Kürtler'in şiddetle cevap vererek stratejik hata yaptığını söyledi. Lagendijk, Orhan Pamuk ve benzer davalar devam ettiği sürece Türkiye'nin AB üyeliğinin zor olacağını da yineledi. 
     4. Yeşil Diyalog toplantısına katılan Lagendijk, "Dava günündeki izlenimlerimden ulaştığım sonuç, yeni ceza yasasının 301. maddesini savcılar kötü amaçla kullanıyor. Türkiye'de bir yanda reformistler var, öteki yanda kurulu düzende Türkiye'nin gelişmesini istemeyen insanlar var" dedi. 
     
     'Ordu çatışmayı seviyor' 

     Erdoğan'ın Diyarbakır'da yaptığı konuşmayı Kürt liderlerin yeterince dikkate almadığını vurgulayan Lagendijk "Başbakanın yaptığı diyalog çağrısına Kürtler stratejik bir hata yaparak, şiddetle cevap verdi. Kürtler artık şiddeti durdurmalı. Başbakanın açtığı diyalog yoluna diyalogla cevap vermeliler. Ordu provokasyona geçti, PKK da buna silahla cevap verdi. Ordu, PKK ile çatışmayı seviyor, bu da orduyu merkezde ve gündemde tutuyor" diye konuştu. 
     DEHAP'lı belediye başkanlarının tutumunu da eleştiren Lagendijk, "Kürt belediye başkanları hiç bir şekilde 'şiddeti kınamıyoruz' demiyor. Belediye başkanları kendi renklerini belli etmeli ve şiddeti kınadıklarını açıkça söylemeli" dedi. 
     
     "İçki yasağı büyük hata" 

     Yerel yönetimlerin yetkilerini kullanarak bölgelerinde içki sınırlaması getirmesini "büyük hata" olarak nitelendiren ve "Bu durum, AKP'nin sanki gizli gündemi varmış gibi bir kanı yaratıyor" diyen Lagendijk, Kıbrıs konusunda da AB'nin büyük hata yaptığını dile getirdi. Lagendijk "İzolasyonların kaldırılması konusunda AB liderleri daha önce verdikleri sözü tutmadı. Şu anda Kıbrıs Cumhuriyeti çözümü tıkıyor. Buna hoşgörülü davranamayız" ifadesini kullandı. 
     
</TEXT>
</DOC>
