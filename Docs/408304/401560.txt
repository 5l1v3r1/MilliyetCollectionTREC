<DOC>
<DOCNO> 401560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/spor/spo04.html </URL>
<DATE> 2005/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç aday 
</HEADLINE>
<TEXT>



Trabzonspor Teknik Direktörü Vahid Halilhodziç'in, ara transferde alınmasını istediği futbolcuların listesini yönetime verdiği öğrenildi. Boşnak çalıştırıcının, yerli transferde yönetimden Kayserispor'un golcüsü Gökhan ile Gençlerbirliği'nin başarılı ismi Uğur Boral'ı talep ettiği ifade edildi. Transfer konusunu önceki akşamki toplantıda görüşen yönetimin ise bu konuda kararı yeni yönetime bırakacağı vurgulandı. 
Yabancı arayışında da olan bordo - mavililerin, Belçika'nın Brugges takımında oynayan Kanadalı Michael Klukowski'nin de yer aldığı öğrenildi. 24 yaşındaki stoperin daha önce Fransa'nın Dijon ve Lille takımının formalarını giydiği, Halilhodziç'in de buradan tanıdığı belirtildi. 

Önal'dan atak 

Bordo - mavililerde, 18 Aralık'taki kongre öncesinde Hayrettin Hacısalihoğlu ve Atay Aktuğ'un adaylığının belli olmasının ardından, şimdi de İskender Önal'ın adaylığa yakın olduğu öğrenildi. Eski yönetici Alpaslan Özdemir ile Ali Rıza Egemen, 248 genel kurul üyesinin imzasını eski asbaşkanlardan İskender Önal'ın aday olması için Divan Başkanlık Kurulu'na verdi. 

Fatih Tekke yine sakatlandı 

Trabzonspor, Ankaraspor maçının hazırlıklarını sürdürürken önceki günkü idmanı kasıklarında ağrı olduğu için terkeden kaptan Fatih Tekke dün de çalışmayı yarıda bıraktı. Bordo-mavili yıldız futbolcunun durumunun çok ciddi olmadığı, ancak Ankaraspor karşısında forma giyip giymeyeceğinin bugün belli olacağı belirtildi. Bu arada antrenmana sakatlığı süren Volkan ile milli oyuncular Tayfun, Adem Koçak, Ufukhan ve Tolga Zengin katılmadı. 


</TEXT>
</DOC>
