<DOC>
<DOCNO> 402110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sonspo23.html </URL>
<DATE> 2005/12/09/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
'Atatürk hangi takımı tutuyordu' tartışmasına Karşıyaka da katıldı 
</HEADLINE>
<TEXT>

     İzmir'in Karşıyaka Belediyesi Meclis Üyesi ve Karşıyaka Kulübü Asbaşkanı Ahmet Diker, ''Ulu Önder Atatürk'ün hangi spor kulübü taraftarı olduğu'' tartışmaları yapıldığını belirterek, Latife Hanım Köşkü ve Zübeyde Hanım'ın kabrinin bu ilçede bulunduğunu, bunun da ''Atatürk'ün Karşıyaka taraftarı olduğunu'' gösterdiğini ileri sürdü. 
     Karşıyaka Belediyesi meclis toplantısında Karşıyaka Belediye Başkanı Cevat Durak, Latife Hanım Köşkü ve Zübeyde Hanım kabrindeki çalışmalarla ilgili bilgi verdi. 
     Toplantının dilek ve temenniler bölümünde söz alan meclis üyesi Ahmet Diker de konuşmasında, Atatürk'ün hangi kulübün taraftarı olduğu tartışmalarının gereksiz olduğunu söyledi. 
     Ahmet Diker, şöyle konuştu 
     ''Ulu önder annesini ve eşini bizlere yani Karşıyakalı'lara emanet etmiştir. Annesi Zübeyde Hanım'ın kabri ve Karşıyaka'dan seçtiği eşi Latife Hanım'ın köşkü başka söze gerek olmadığını net bir şekilde ortaya koymaktadır. Atatürk'ün tercihleri ve aile öyküsü ortadadır. Karşıyaka Spor Kulübü emperyalizme ve sömürüye karşı direnişin simgesi olarak kurulmuştur. Ayrıca Ata'mız Karşıyaka'ya gelişinde İsmet İnönü ve Fahrettin Altay ile birlikte antrenmanlarımızı izlerken, sporcularımızın Kurtuluş Savaşı'nda gösterdikleri başarılardan dolayı kulübümüzün ambleminde ay-yıldız kullanılmasını emretmiştir.'' 
     
</TEXT>
</DOC>
