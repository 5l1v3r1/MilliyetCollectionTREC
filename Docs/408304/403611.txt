<DOC>
<DOCNO> 403611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sondun11.html </URL>
<DATE> 2005/12/15/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Pentagon, savaş karşıtlarını fişlediğini itiraf etti 
</HEADLINE>
<TEXT>

     ABD Savunma Bakanlığı Pentagon , Amerikalı savaş karşıtı gruplar hakkında güvenlik güçlerince toplanan istihbaratın kullanıldığını doğruladı. 
     Pentagon sözcüsü Bryan Whitman, NBC televizyonuna yaptığı açıklamada, Savunma Bakanlığı'nın, tesislerini ve personelini korumak için, resmi makamlarca toplanan istihbaratı kullanmasının yasal hakkı ve çıkarına olduğunu söyledi. 
     Sözcü, bununla birlikte, askeri istihbarat birimlerinin de savaş karşıtı grupları izleyip izlemediği hakkında bilgi vermedi. 
     NBC televizyonu, Pentagon'un, ülkede savaş karşıtlarınca düzenlenen çok sayıda gösterinin ardından 1500 kadar şüpheli olayı kayda geçirdiğini, savaş karşıtları arasında internette iletişimin arttığını belirlediğini bildirmişti. 
     Pentagon'un ayrıca savaş karşıtlarıyla ilgili kişisel bilgileri, hatta kullandıkları araçlarla ilgili istihbaratı bile değerlendirdiği öne sürülmüştü. 
     
</TEXT>
</DOC>
