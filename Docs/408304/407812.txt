<DOC>
<DOCNO> 407812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/guncel/gun05.html </URL>
<DATE> 2005/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
12 yıl sonra gelen ceza 
</HEADLINE>
<TEXT>


Yasadışı 16 Haziran Hareketi adlı örgütün kurucusu ve yöneticisi olmak, örgüt adına gerçekleştirilen 30 eylemin talimatını vermekle suçlanan Sarp Kuray, müebbet hapis cezasına çarptırıldı 

Musa Kesler - İstanbul 

Yasadışı 16 Haziran Hareketi adlı örgütün kurucusu ve yöneticisi olmak, örgüt adına 1986 - 1990 arasında gerçekleştirilen öldürme, yaralama ve bombalama gibi 30 eylemin talimatını vermekle suçlanan Sarp Kuray, müebbet hapis cezasına çarptırıldı. 
İstanbul 9. Ağır Ceza Mahkemesi'nde dün görülen duruşmaya, tutuksuz sanık Kuray katılmadı. Mahkemeye 18 sayfalık savunma dilekçesi veren Kuray'ın avukatı Gürsel Meriç, müvekkilinin beraatını istedi. Davayı karara bağlayan heyet, Kuray'ı Anayasa'yı zorla değiştirmeye teşebbüs suçundan ağırlaştırılmış müebbet hapis cezasına çarptırdı. 
Ancak heyet, duruşmalardaki hal ve tavrını dikkate alarak sanığın cezasını müebbet hapse indirdi. Kararla birlikte Kuray'ın yurtdışına çıkışı da yasaklandı. 

1993'te döndü 
Kuray hakkında, Fransa'daki yasadışı Partizan Örgütü'nün devamı olarak kurduğu 16 Haziran Hareketi adlı örgütün yöneticisi olduğu ve Anayasa'yı zorla ihlale teşebbüs ettiği gerekçesiyle idam cezası istemiyle Kasım 1993'te açılan davaya bakan İstanbul 1 No'lu DGM, kendisi teslim olan ve örgüte ilişkin itiraflarda bulunan Kuray'a ceza vermedi. 
Yargıtay 9. Ceza Dairesi, Kuray'ın yasadışı örgütün lideri olmak suçunu düzenleyen TCK'nın 168. maddesinden cezalandırılması gerektiğini belirterek, kararı "esastan" bozdu. Tekrar yargılanan Kuray, yasadışı örgütün yöneticisi olduğu gerekçesiyle 12 yıl ağır hapis cezasına çarptırıldı. Yargıtay 9. Ceza Dairesi, suç vasfındaki değişiklik nedeniyle sanığa savunma hakkı verilmediği için kararı "usulden" bozdu. 
Mahkeme, Kuray'ı bu kez örgütün yöneticiliğinden 12 yıl 6 ay ağır hapis cezasına çarptırdı, ancak Yargıtay, Anayasa'yı zorla değiştirmeye teşebbüs suçunu düzenleyen 146. maddenin 1. fıkrasına göre hüküm kurulması gerektiğine işaret ederek kararı tekrar bozdu. 
Kuray, 1993'te döndüğü Türkiye'de 2 ay cezaevinde kalmıştı. 

'Bedelini öderim' 

LUBE AYAR İstanbul 
Sarp Kuray, hakkındaki cezanın siyasi bir karar olduğunu söyledi. Kuray, Türkiye'ye döndüğünde gazetecilere, "Ülkemi özledim. Avrupa'da mutlu olamadım. Devrimciyim, davamdan vazgeçmem, biçilen bedeli öderim" dediğini hatırlatarak, "Onun için ceza, düğün bayram esasında" dedi. Kuray şunları söyledi 
"Davanın bu hale gelmesini Yargıtay istedi. Mahkeme de, Yargıtay'ın isteğine uydu. Artık bir değişiklik olmayacak, onların istediği gibi sonuçlanacak. Keşke yaşım biraz daha genç olsaydı tabii ama önemli değil. Bunun da altından kalkarız. Karım ve üç çocuğum burada. Burada kalacağım. Avrupa'ya gitme gafletinde bulundum, bedeli ağır oldu. 7 yıl daha yatmam gerekiyor. 59 yaşındayım. Hayatımda hiçbir pişmanlık duymadım, gerekirse girer hapis de yatarım. Onlar düşünsün." 



</TEXT>
</DOC>
