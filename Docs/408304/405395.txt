<DOC>
<DOCNO> 405395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sonsiy13.html </URL>
<DATE> 2005/12/21/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
ANAVATAN Baraj değil sistem değişsin 
</HEADLINE>
<TEXT>

     Anavatan Partisi Grup Başkanvekili Süleyman Sarıbaş, Türkiye’de yönetimde istikrarı ve temsilde adaleti sağlamanın yolunun yüzde 10’luk seçim barajını düşürmekten geçmediğini, sistem değişikliğine ihtiyaç olduğunu söyledi. 
     Sarıbaş, seçim barajının düşürülmesi konusunda AA muhabirine yaptığı açıklamada, Türk demokrasisinin bu tartışmaları aşması gerektiğini kaydetti. 
     Partisinin, temsilde adalet ve yönetimde istikrarın sağlanması için yürütme ile yasama organının ayrı ayrı seçilmesini önerdiğini ifade eden Sarıbaş, bunun için sistem değişikliğine ihtiyaç olduğunu, başkanlık ya da yarı başkanlık sistemine geçilmesiyle istikrarın sağlanacağını ifade etti. 
     
     "DEMOKRASİYE BİR FAYDASI YOK" 
     Sarıbaş, bu durumda, yasama organı için yapılacak seçimlerde herhangi bir baraja gerek kalmayacağını, herkesin aldığı oy oranında parlamentoya girmesiyle nispi temsilin sağlanmış olacağını bildirdi. 
     Mevcut sistemle seçim yapılması durumunda, barajın indirilmesinden önce siyasi partiler ile seçim kanunlarında değişiklik yapılması gerektiğine dikkati çeken Sarıbaş, "Bizim için seçim barajını indirmeleri de indirmemeleri de fark etmez" dedi. 
     CHP Genel Başkanı Deniz Baykal’ın seçim barajının indirilmesinin "Etnik temelde bir siyasal yapılanmayı başlatabileceği" yönündeki değerlendirmelerini de eleştiren ANAVATAN Grup Başkanvekili Süleyman Sarıbaş, "İnsanları parlamento dışında tutarak bu bölünmeyi daha kuvvetlendirmediğinizi kim söyleyebilir Belki bu kesimler parlamento içinde temsil edilseler, sistemin normal partisi haline gelirler. 
     Belki de bölücülük tehdidinden kurtulma imkanı olacak. İnsanları, birtakım sistem oyunlarıyla parlamento dışında bırakmanın, demokrasiye bir faydası yok, mantığı da yok" diye konuştu. 
     
</TEXT>
</DOC>
