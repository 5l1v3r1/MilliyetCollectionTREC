<DOC>
<DOCNO> 403775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sontur13.html </URL>
<DATE> 2005/12/15/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Tartıştığı karısını boğarak öldürdü iddiası... 
</HEADLINE>
<TEXT>

     Konya’da tartıştığı eşini eliyle boğarak öldürdüğü öne sürülen kişi, daha sonra kendini bıçakla ağır yaraladı. 
     Alınan bilgiye göre, Mehmet Sefa D. 33 , merkez Selçuklu İlçesi Kılıçaslan Mahallesi’ndeki evinde eşi Kadriye D. 30 ile henüz belirlenemeyen bir nedenle tartıştı. 
     Tartışmanın büyümesi üzerine, Mehmet Sefa D’nin, eşini darp ettikten sonra boğazını sıkarak öldürdüğü ileri sürüldü. 
     Daha sonra kendisini bıçakla yaralayan Mehmet Sefa D, komşuların ihbarı üzerine olay yerine gelen polis ekiplerince ağır yaralı olarak bulundu. 
     Ambulansla önce Konya Numune Hastanesi’ne kaldırılan Mehmet Sefa D, sağlık durumunun ciddiyetini koruması üzerine Selçuk Üniversitesi Meram Tıp Fakültesi Hastanesi’ne sevk edildi. 
     Kadriye D’nin cesedi ise otopsi yapılmak üzere Konya Numune Hastanesi’ne götürüldü. 
     Bu arada, anne ve babası tartışırken 8 yaşındaki kızları Zinnur’un yan odada bulunduğu öğrenildi. 
     Mehmet Sefa D’nin aşırı alkol aldığı, bu nedenle eşiyle sık sık tartıştığı, cinayete neden olan kavganın da alkol tedavisini kabul etmemesi nedeniyle çıktığı öne sürüldü. 
     Olayla ilgili soruşturmanın sürdürüldüğü bildirildi. 
     
</TEXT>
</DOC>
