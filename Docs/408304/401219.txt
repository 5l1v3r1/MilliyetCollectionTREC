<DOC>
<DOCNO> 401219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/siyaset/asiy.html </URL>
<DATE> 2005/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan, ilk kez 'Türk kökenli' dedi 
</HEADLINE>
<TEXT>


"Kürt sorunu" nitelemesi konusunda bugüne kadar çelişkili açıklamalar yapan Erdoğan, Yeni Zelanda'da "Kürt kökenli vatandaşların sorunu Türk kökenli vatandaşlar kadardır" dedi 

Elçin Ergün - Christchurch 


Başbakan Recep Tayyip Erdoğan, Okyanusya gezisinin üçüncü gününde, Christchurch kentindeki Ulusal Avrupa Etüdleri Merkezi'nde düzenlenen "Günümüz Dünyasında Türkiye ve AB Sürecimiz" konulu oturuma katılarak soruları yanıtladı. 
Naila Maier Kuapp adlı bir öğrencinin, "Ülkenizde Kürtlerle ilgili sorunlar var. AB'ye girmek için yeterince demokratik misiniz " sorusu üzerine önemli açıklamalar yapan Erdoğan, Türkiye'de 30'a yakın etnik unsurun içli dışlı olduğu olduğunu vurguladı. 
Erdoğan, "Bizde etnik unsurlar, nüfusun yüzde 99'unun Müslüman olması nedeniyle din bağı ile bağlıdır. Etnik bağlar eski Yugoslavya'daki Boşnak, Hırvat ve Sırplardan farklıdır. Onlar, birbirlerine kız alıp vermişlerdir, fakat savaş başlayınca boşananlar olmuştur" dedi. 

'Kürtlerin sıkıntısı yok' 
Türkiye Cumhuriyeti vatandaşlığını "üst kimlik" diye tanımlayarak tartışma yaratan Erdoğan, dün de ilk kez "Türk kökenli" ifadesini kullandı ve şunları söyledi 
"Türkiye'deki Kürt kökenli vatandaşların sorunu, Türk kökenli vatandaşlar kadardır. Hiçbir sıkıntıları yoktur. Parlamentoya girmekse, parlamentodadırlar. En yüksek yerlere gelmişlerdir. İçlerinde Türkiye'nin en önemli işadamları vardır." 
"Ama saptırmalar var. Ciddi ne vardır sorun olarak söyleyeyim PKK KONGRA-GEL örgütünün maalesef Kürt kökenli vatandaşlarımızın üzerinden nemalanma çabaları vardır. Bölücülük sorunu vardır. Biz buna olumlu yaklaşamayız. Kürt kökenli vatandaşlarımız Türkiye'nin belirli illerine değil, büyük şehirlerine yerleşmişlerdir. Bugün Güneydoğu Anadolu Kürt kökenli vatandaşlarımızın yoğun olarak yaşadığı bir bölgedir. Bu bölgenin birinci partisi de benim partimdir. Bunu da belirtmek istiyorum." 

'Kürt sorunu' sorun oldu 
Erdoğan'ın sözleri, geçmişte bu konuda tartışma yaratan diğer açıklamalarını anımsattı. Erdoğan, 3 Kasım 2002 seçimlerinden sonra gittiği Moskova'da, Zülfikar Baran adlı bir işçinin "Kürt sorununun çözülmesini istiyoruz" sözlerini, "Biz diyoruz ki, böyle bir sorun yok. Sen 'sorun var' deyip ön kabulle yaklaşıyorsun. Yok böyle bir sorun diyorum. Hepimiz Türkiyeliyiz" diye yanıtlamıştı. 
Ancak Erdoğan, geçen ağustosta, PKK'nın silah bırakması için kampanya başlatan aydınlar heyeti ile yaptığı görüşmede, "Kürt sorunu ve daha pek çok sorun, demokratikleşme sorunudur. Her soruna illa ki bir ad koymak gerekiyorsa, Kürt sorunu da bu ülkede toplumsal barışı bozan yöntemlerle ele alınacak bir sorun değil" demişti. Erdoğan, 11 Ağustos'ta gittiği Diyarbakır'da da, "İlla 'ad koyalım' diyorsanız, Kürt sorunu bu milletin bir parçasının değil, hepsinin sorunudur... Herkesten önce benim sorunumdur" diye konuşmuştu. 

Koyun sevip kazak aldılar 

Wellington'da Atatürk Anıtı'nı, Christchurch'te yün işleme tesislerini gezen Erdoğan, yünleri ile ünlü Yeni Zelanda koyunlarını sevdi. Kentte alışveriş yapan Emine Erdoğan da bakan eşleri ile Antarktika'nın minyatürünün sergilendiği müzeyi dolaştı ve ahşap süs eşyaları aldı. Emine Erdoğan, yün ürünlerinin satıldığı bir mağazadan da eşi, kendisi ve çocukları için kazak ve hırka satın aldı. Erdoğan, konuşmasında havanın yağmurlu olmasına değinerek, 'Her gittiğin yere yağmurla gidiyorsun' diyorlar. Bunu bereket olarak algılıyorsanız, mutluluk addederim" dedi. Erdoğan, şehrin sanat müzesinde yaptığı konuşmada iki kez Yeni Zelanda yerine "Yunanistan" dedi. Hatasını çevirmen Hande Güner düzeltti. Programında değişiklik yapan Erdoğan, Avustralya'daki ilk durağı olan Melbourne'e bir gece erken gitti. 

</TEXT>
</DOC>
