<DOC>
<DOCNO> 405564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/spor/axspo01.html </URL>
<DATE> 2005/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yük Demirören'de 
</HEADLINE>
<TEXT>


Beşiktaş Başkanı Yıldırım Demirören'in görevde bulunduğu süre içerisinde şahsi olarak kulübe 8 milyon dolar aktardığı, ligin ikinci yarısı için de 10 milyon dolar ayırdığı ortaya çıktı 

BİLAL MEŞE 


İş başına geldiği günden bu yana sürekli mali sıkıntılarla boğuşan Beşiktaş Başkanı Yıldırım Demirören'in, kulüpten yaklaşık 8 milyon dolar Yaklaşık 10.8 trilyon lira alacağı bulunduğu öğrenildi. 
Siyah - beyazlı muhalefetin özellikle borçlar konusunda yüklendiği Demirören, buna rağmen bu konuda sessiz kalmayı tercih ediyor. Başkan Demirören'in, özellikle transferlerde devreye girdiği, Rıza Çalımbay'ın istifasının ardından gelen Teknik Direktör Jean Tigana'nın peşinatını bile kendisinin ödediği ortaya çıktı. 
Kulübe yakın çevreler, yönetim kurulunda yer alan üyelerin parasal konularda hiç destek vermediklerini ileri sürerken, Başkan Yıldırım Demirören'in yeni transfer dönemi için de hazırlığa girdiği belirtildi. Siyah - beyazlıların patronunun, oyuncu transferi yapılması durumunda cebinden 10 milyon dolarlık bir taze para girdisi sağlayacağı da vurgulandı. 

Başkan Antalya'da 
Özel işleri nedeniyle Ankara'ya giden Beşiktaş Başkanı Yıldırım Demirören, Antalya'ya geçiyor. Beşiktaş Store'un açılışına katılacak olan Demirören, burada siyah - beyazlı taraftarlarla bir araya gelecek. 

Emre Aşık'tan veto 

DEMET ÖZTÜRK DHA 

Kayseri Erciyesspor, Beşiktaş'ta kadro dışı bırakılan Okan Koç ve Emre Aşık'a teklif götürdü, Okan ile prensip anlaşmasına varırken, Emre'nin ise teklifi kabul etmediği öğrenildi. Siyah - beyazlılar ile yıllık 1.2 trilyon lira garanti paraya anlaşması bulunan futbolcunun, bu rakamı kaybetmemek için olumsuz yanıt verdiği belirtildi. Okan Koç'un ise birkaç gün içinde Kayseri'ye gelip, imza atacağı ifade edildi. 

Gökhan'ın rekoru 

Ligin ilk yarısında Beşiktaş'ın üzerine çöken sakatlık k busu, 17 karşılaşmada da kendini gösterdi. Hiçbir maçında tam kadro sahada yer alamayan siyah - beyazlılar, Sivasspor ve Trabzonspor karşılaşmalarında sakatlıktan dolayı 8'er oyuncusundan yoksun kaldı. Kartal'da en çok sakatlık, Teknik Direktör Jean Tigana'nın gelişinin ardından yaşandı. 
Beşiktaş'ta Gökhan Zan 17 müsabakanın 12'sinde sakatlığı nedeniyle görev yapamazken, sadece 5 maçta sahaya çıktı. Sergen Yalçın da 8 maç sakatlık nedeniyle takımdan ayrı kaldı. Tayfur da ameliyatı nedeniyle 7 karşılaşmada forma giyemedi. 


</TEXT>
</DOC>
