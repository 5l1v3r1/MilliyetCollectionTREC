<DOC>
<DOCNO> 407508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/siyaset/siy05.html </URL>
<DATE> 2005/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski DEP'lilere Roj TV soruşturması 
</HEADLINE>
<TEXT>


ANKARA Milliyet 


Kapatılan DEP'in eski milletvekilleri ve DTP Merkez Yürütme Kurulu üyeleri Selim Sadak ile Hatip Dicle hakkında, Roj TV'de katıldıkları programlarda "suçu ve suçluyu övdükleri" iddiasıyla soruşturma başlatıldı. Soruşturma kapsamında ifade veren Sadak, adliyeden ayrılırken "Roj TV'ye teşekkür ediyorum, özgür yayın yapmasının devamını diliyorum" dedi. Sadak, dün Diyarbakır Cumhuriyet Başsavcılığı'nın yetkisizlikle Ankara'ya gönderdiği soruşturmayı yürüten Ankara Basın Savcısı Hamza Uçar'a ifade verdi. 
Yeni TCK'nın "suçu ve suçluyu övme" başlıklı ve 2 yıla kadar hapis öngören 215. maddesi uyarınca ifadesi alınan Sadak, adliyeden ayrılırken, Roj TV'nin 19 ve 21 Eylül'de yayımlanan programlarına katıldığını belirterek, görüşlerini kamuoyuyla paylaşmanın en doğal hakkı olduğunu ifade etti. Soruşturma kapsamında Dicle'nin de önümüzdeki günlerde ifade vereceği öğrenildi. 


</TEXT>
</DOC>
