<DOC>
<DOCNO> 402908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/guncel/gun10.html </URL>
<DATE> 2005/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Patrikhane, 'şarapnel' isminden rahatsız oldu 
</HEADLINE>
<TEXT>


İSTANBUL Milliyet 

İstanbul Büyükşehir Belediye Meclisi AKP Grup Başkanvekili Hüseyin Evliyaoğlu, Kumkapı'daki Surp Astvadzadzin Ermeni Patrikhanesi Kilisesi'nin önünden geçen "Şarapnel Sokak"ın isminin değiştirilmesi için teklif sundu. Evliyaoğlu, Patrikhane'nin, Nişanca'daki "Şarapnel Sokak"ın isminden "savaşı" çağrıştırdığı gerekçesiyle rahatsızlık duyduğunu vurguladı. 
Patrikhane kilisesi yetkililerinin, bu konudaki rahatsızlığını dile getiren Evliyaoğlu, sokağa "şarapnel" ismi yerine, barış ve sevgiyi çağrıştıran bir ismin konulmasının istendiğini ifade etti. Dün toplanan Belediye Meclisi gündeminde konuyla ilgili sözlü önerge veren Evliyaoğlu, "ismin değiştirilmesi" için teklifte bulundu. 
Belediye Meclisi'nin aralık ayı gündemine alınan teklif, Harita Komisyonu'na havale edildi. 



</TEXT>
</DOC>
