<DOC>
<DOCNO> 405351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/soneko28.html </URL>
<DATE> 2005/12/21/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Unakıtan Hyundai için ayrıcalıklardan yana değilim 
</HEADLINE>
<TEXT>

     Maliye Bakanı Kemal Unakıtan, Hyundai yatırımına ilişkin mevcut şartlar içinde ellerinden geleni yapacaklarını belirtirken, ayrıcalıklardan yana olmadığını vurguladı. 
     Unakıtan, Türk-İş Toplantı Salonu'nda düzenlenen ''Kayıtdışılığın Ekonomimize ve Sosyal Yaşantımıza etkileri ve Çözüm Önerileri'' konulu panelden ayrılırken, gazetecilerin sorularını yanıtladı. 
     Hyundai'nin yatırımını Çek Cumhuriyeti'ne kaydırma yönünde eğilimine işaret edilerek, Türkiye'nin ''artı bir avantaj'' sağlayıp sağlayamayacağının sorulması üzerine Unakıtan, Türkiye'nin bu konuda aldığı kararların belli olduğunu ifade etti. 
     ''Mevcut şartlar içinde imkanlarımız ne el veriyorsa onu yaparız ama ayrıcalıklardan yana değilim'' diyen Unakıtan, tüm yatırımcılara eşit davranmak gerektiğini söyledi. 
     Başka bir soru üzerine, Türkiye için yatırımın büyük önem taşıdığını vurgulayan Unakıtan, ''Biz yerli, yabancı tüm yatırımcılara önem veriyoruz. Biz her türlü yatırımcıyı, Türkiye'de yatırım yapmalarından dolayı memnuniyetle karşılarız, elimizden geleni yaparız ancak mevcut mevzuatımız dahilinde ve herkese eşit olarak davranmak mecburiyetindeyiz. Türkiye'nin güvenilirliği de buna bağlıdır'' diye konuştu. 
     Cumhurbaşkanı Sezer'in dün TÜSİAD YİK Toplantısı'nda dile getirdiği ''af olmaması ve kişiye özel düzenlemeler yapılmaması''na yönelik görüşleri anımsatılarak, ''Buna katılıyor musunuz '' diye sorulması üzerine, Unakıtan, kendisinin de hükümetin de aflardan yana olmadığını kaydetti. 
     Unakıtan, ''Maliye Bakanlığı'nda çıkarılan hiçbir kanun şahsa çıkarılmamıştır. Ne şimdiye kadar çıkarılmıştır, ne de bundan sonra çıkarılacaktır. Bunun açıklıkla bilinmesinde fayda var'' diye konuştu. 
     Bakan Unakıtan, sendikaların, asgari ücret konusundaki taleplerine işaret edilerek, bu konuda bir artırıma gidilip gidilemeyeceğine ilişkin soruyu yanıtlarken de Asgari Ücret Tespit Komisyonu'nun halen çalışmasını sürdürdüğüne dikkati çekti. Unakıtan, bu aşamada herhangi bir yorum yapmasının doğru olmayacağını, komisyon kararını beklemek gerektiğini söyledi. 
     
</TEXT>
</DOC>
