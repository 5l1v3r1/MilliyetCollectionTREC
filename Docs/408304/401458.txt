<DOC>
<DOCNO> 401458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sontur14.html </URL>
<DATE> 2005/12/07/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Kayıt dışı ceplere gönderilen mesajları ''dikkatli okuyun'' uyarısı 
</HEADLINE>
<TEXT>

     
     Suat Karabıyık 

     
Telekomünikasyon Kurumu, kayıt dışı cep telefonlarının kayıt altına alınması için GSM operatörlerinin gönderdiği mesajların aboneler tarafından dikkatli okunması uyarısında bulundu. 
     Telekomünikasyon Kurumu Başkan Yardımcısı Mustafa Alkan, "Kayıt altına alınacak cihazın IMEI numarası mesajla gönderiliyor. Aboneler gelen mesajları son derece dikkatli ve titiz okusunlar. Buna göre kayıt yaptırsınlar" dedi. 
     AA muhabirine konuyla ilgili açıklama yapan Mustafa Alkan, kayıt dışı telefonların kayıt altına alınmasıyla ilgili kanunun, "uygulaması zor ve zamanı kısıtlı" bir kanun olduğunu belirterek, bu kadar kısa sürede çok sağlıklı ve hatasız bir düzenlemeyi gerçekleştirmenin imkansız olduğunu ifade etti. Kurumun, bunun için olağanüstü bir gayret gösterdiğini kaydeden Alkan, kayıt işlemlerini kısa sürede ve aboneleri mağdur etmeden çözebilmek için ciddi çalışmalar yaptıklarını, her türlü alternatifi dikkate alarak uygulamaya geçildiğini söyledi. Alkan, "Gelinen nokta, bütün bu olumsuzluklara rağmen en iyisi ve en doğrusu olabilecek bir düzenleme ve uygulamadır" dedi. 

     
</TEXT>
</DOC>
