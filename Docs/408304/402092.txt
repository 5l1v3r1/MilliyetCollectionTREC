<DOC>
<DOCNO> 402092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sonspo04.html </URL>
<DATE> 2005/12/09/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Arsenal, İbrahim Akın'ı istiyor... 
</HEADLINE>
<TEXT>

     Ünlü İngiliz ekibi Arsenal'in, Beşiktaşlı futbolcu İbrahim Akın’ı yakın markaja aldığı ortaya çıktı. 
     
     Oldukça ciddiler 
     Beşiktaş’ın 2004-2005 sezonunda renklerine bağladığı İbrahim Akın’ın başına talih kuşu kondu... İngiltere Premier Ligi takımlarından Arsenal’in genç yıldızı uzun süredir yakından takip ettiği ve renklerine bağlama konusunda son derece ciddi olduğu ortaya çıktı. İbrahim Akın için Ada temsilcisinin maddi anlamda her türlü fedakarlığı yapabileceği bildirilirken, yetkili menacerlerin de Beşiktaş’ın Galatasaray ve Trabzonspor ile oynayacağı Süper Lig müsabakalarını çıplak gözle izleyeceğinin altı çizildi. 
     
     Sözleşmesi sürüyor 
     Menacerlerin bu iki kritik sınavdan sonra teknik heyete ve yönetime detaylı bir rapor sunacağı vurgulandı. Daha sonra ise Arsenal Kulübü’nün İbrahim Akın konusunda son kararını vereceği ve belirlenecek idarecilerin Türkiye’ye bir kez daha gelerek, Beşiktaş yönetimiyle masaya oturacağı ifade edildi. Siyah-Beyazlı takım ile 3 yıllık sözleşmesi daha bulunan başarılı futbolcunun Avrupa’nın üst düzey ekiplerinden gelebilecek önerilere sıcak baktığı belirtilirken, yönetimin tavrı merak konusu. 
     
</TEXT>
</DOC>
