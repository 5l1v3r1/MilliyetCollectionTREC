<DOC>
<DOCNO> 402210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/guncel/agun.html </URL>
<DATE> 2005/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Şırnak'ta 4 şehit 
</HEADLINE>
<TEXT>


Güçlükonak ilçesi yakınlarındaki Gabar Dağı'nda teröristlerle çıkan çatışmada gıda mühendisi asteğmen Ömer Fidan'la 3 er şehit düştü, 2 terörist ölü ele geçirildi 

ŞIRNAK DHA 

Şırnak'ın Güçlükonak ilçesi kırsal kesiminde güvenlik güçleri ile PKK'lı teröristler arasında çıkan çatışmada, bir asteğmenle üç er şehit düştü, iki güvenlik görevlisi de yaralandı. İki teröristin de ölü olarak ele geçirildiği çatışmada şehit düşen Piyade Asteğmen Ömer Fidan'ın 23 Mersin Üniversitesi Gıda Mühendisliği'nden mezun olduktan sonra vatani görevini yapmak için askere gittiği belirtildi. 

Sabaha kadar çatıştılar 
Güçlükonak ilçesi ile Fındık beldesi arasında kalan Gabar Dağı'nın Yavuzoymak mevkiinde önceki akşam saatlerinde güvenlik güçleri ile kalabalık PKK'lı grup arasında çıkan çatışma sabahın erken saatlerine kadar sürdü. Çatışmada Güçlükonak Piyade Taburu'nda görevli asteğmen Fidan, erler Mehmet Duru, Cihan Olhan ve Mehmet Ali Erçetin şehit düştü, piyade erler Tuncay Arslan ve Feridun Özcan da yaralandı. İki teröristin ölü olarak ele geçirildiği çatışmada, iki terörist de yaralı olarak diğerleriyle kaçtı. 
Yaralı erler, Şırnak Askeri Hastanesi'nde tedaviye alınırken, şehitlerin cenazeleri helikopterle Şırnak 23. Jandarma Sınır Tümen Komutanlığı'na getirildi. Kobra helikopterlerinin de destek verdiği operasyon bölgesine de çok sayıda asker takviye olarak gönderildi. 

5 ay önce asker oldu 
Gazetecilerin alınmadığı törenin ardından ailesi ile birlikte Bursa'da yaşayan 5 aylık asker şehit asteğmen Fidan ile erlerden Duru'nun cenazesi Niğde'ye, Olhan'ın cenazesi Ağrı'ya, Mehmet Ali Erçetin'in cenazesi de Bitlis'in Adilcevaz ilçesine gönderildi. 
Fidan'ın Bursa'nın Yıldırım ilçesi Mevlana Mahallesi Ova Sokak'ta oturan ailesi, acı haberi sabah Bursa İl Jandarma Komutanlığı yetkililerinden öğrendi. Aile cenazeyi almak için Niğde'ye gitti. Fidan'ın, Niğde'de toprağa verileceği belirtildi. Şehit er Mehmet Duru ise Niğde'nin Ulukışla ilçesinde toprağa verildi. 

Silopi ve Batman'da bomba 

AA 
Şırnak ve Batman'da dün gece birbiri ardına patlamalar oldu. Paniğe neden olan bombalama olaylarında 1 kişi yaralandı. 
Şırnak Silopi'de Dicle ve Yeşiltepe mahalleleriyle, İpek Yolu Caddesi'ndeki 3 ayrı işyerinin önünde dün akşam patlamalar meydana geldi. Dicle Mahallesi'ndeki patlamada 1 kişi yaralandı. Güvenlik güçleri soruşturma başlattı. 
Batman'da Milli Eğitim Müdürlüğü, Askerlik Şubesi ve İl Kültür Müdürlüğü binalarının arasındaki arsaya bırakılan bomba, akşam büyük bir gürültüyle patladı. Patlamada, ölen ve yaralanan olmadı. Tokat'ta da Turhal Kaymakamlığı ile valilik binalarına bırakılan 2 bomba şans eseri patlamadı. 



</TEXT>
</DOC>
