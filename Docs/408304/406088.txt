<DOC>
<DOCNO> 406088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sontur21.html </URL>
<DATE> 2005/12/23/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Gıdada hilenin adı çok... 
</HEADLINE>
<TEXT>

     Doğan Sarıtaş 

Temel gıda maddeleri başta olmak üzere sofralara konan birçok gıdanın içine insan sağlığına da zarar verecek nitelikte maddeler katıldığı, yiyeceklerin kimyasal işleme tabi tutulduğu bildirildi. 
     Gıda hijyeni ve güvenliği konusunda ev kadınlarına yönelik konferansta konuşan Sivas İl Sağlık Müdürlüğü Bulaşıcı Hastalıklar Şube Müdürü Dr. Seza Avunduk, ''Gıdada teknoloji, hilenin hızına yetişemiyor. Hile teknolojiden hızlı gelişiyor'' dedi. 
     Dr. Avunduk, bazı gıda maddelerinde yapılan hileleri şöyle sıraladı 
     ''Ufalanmış peynir birleştirilip yeniden kalıp peynir yapılıyor. Dana kıymaya tavuk sakatatı katılıyor. Sütün yağı alınıp yerine margarin konuluyor. Küflü kaşarlar eritme peyniri yapılıyor. Tavuk dönerin içine tavuk derisi, bağırsak, paça ve sakatatlar baharatlanarak karıştırılıyor. Kırmızı bibere kiremit tozu ekleniyor. Kalitesiz bulgura boya katıp ayıp örtülüyor. Zeytinyağına rafine ayçicek, kanola, fındık ve tereyağı karıştırılıyor. Son kullanma tarihi geçmiş sucuklar yeni yapılan sucukların içine katılıp yeniden imal ediliyor. Salam ve sosislerin içine hayvansal etsel atıklar katılıyor. Soya baharatla karıştırılıp sucuk imalatında kullanılıyor. Baharatlar arasına kurutulmuş ot ve sap karıştırılıyor. Depolarda iyi muhafaza edilmediği için küflenen çaylar da soframıza geliyor.'' Türkiye'de sahte gıda piyasasında ürün yelpazesinin bir hayli geniş olduğunu dile getiren Avunduk, ''Türkiye'de 27 bin gıda sanayii işletmesinin 10 bini denetlenemiyor. Çünkü bunlardan sadece 17 bini Tarım ve Köyişleri Bakanlığı'nın gıda siciline kayıtlı'' diye konuştu. 
     
     ''PATATESİN İÇİNDE KARARMALAR VARSA... 
     Tescilli ve güvenilir ürünleri seçmenin büyük önem taşıdığını vurgulayan Dr. Avunduk, gıdalarda hormon konusuna dikkat edilmesi gerektiğini kaydetti. 
     Hormon konusunda hazırlanan bir raporla bazı püf noktaların belirlendiğini kaydeden Avunduk, şöyle devam etti ''Bu rapora göre, domates çekirdeksiz ve içi cıvıksa, patlıcanın içi süngerimsi ve çekirdeksizse, kabak çekirdeksizse, biber aşırı iri ve büyükse, patates şekilsiz ve içinde kararmalar varsa, karpuzun çekirdek yerleri boşsa bu yiyeceklerin hormonlu olduğu anlamına geliyor. Bu raporda 15 Ekim-10 Kasım, 10 Nisan-5 Mayıs tarihleri arasında domates yenmemesi öneriliyor. 15 Kasım-15 Mayıs arasında patlıcan, 1 Kasım-15 Mayıs tarihleri arasında da kabak yenmemesi gerektiği ifade ediliyor.'' Kadınlara çocuklarını doğal gıdalarla beslemelerini öneren Avunduk, ''Vitamin alacağını düşünerek belki de bu tarihler arasında bu tip şeyleri yediriyoruz ama hata ediyoruz'' diye konuştu. 
     
</TEXT>
</DOC>
