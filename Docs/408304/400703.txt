<DOC>
<DOCNO> 400703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/soneko46.html </URL>
<DATE> 2005/12/05/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Bakan Güler D.Karadeniz'de sondaj çalışmaları yeniden başlayacak 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, Doğu Karadeniz'de önümüzdeki haftadan sonra petrol arama çalışmalarının yeniden başlayacağını bildirdi. 
     Ordu'da bulunan Bakan Güler, gezisinin ikinci gününde çeşitli ziyaret ve incelemelerde bulundu. 
     Vali Kemal Yazıcıoğlu'nu makamında ziyaret ettikten sonra 19 Eylül Stadı'ndaki çalışmaları yerinde inceleyen Güler, ardından TFFHGD Türkiye Faal Futbol Hakemleri ve Gözlemcileri Derneği Ordu Şubesi'ni ziyaret etti. 
     Burada, gazetecilerin çeşitli sorularını yanıtlayan Güler, 15 yeni üniversite kurulması yönündeki çalışmaların bazı çevrelerce ''seçim startı'' olarak değerlendirildiğinin hatırlatılması üzerine, ''Ankara'dakilere selam söyleyin, seçim falan yok. Boşuna beklemesinler'' dedi. 
     Doğu Karadeniz'deki petrol arama çalışmalarıyla ilgili bir soru üzerine ise Güler, şunları kaydetti 
     ''Burada 2600 metreye kadar inildi. Çelik boruların indirilmesine devam ediliyor. Önümüzdeki haftadan sonra sondaj çalışmaları yeniden başlayacak. 3200 metreye kadar inilecek. Sondajlar devam ederken aynı zamanda veri değerlendirmesi yapıyoruz.'' Güler, bor madenleri konusundaki bir soruya karşılık da, ''Bu konuda neler yapılabilecek, yeni ürünler neler Önümüzdeki hafta bir basın toplantısı düzenleyerek bunu detaylı şekilde açıklayacağım'' dedi. 
     Romanya ve Bulgaristan'a yarın yapacağı geziyle ilgili de bilgi veren Güler, şunları söyledi 
     ''Bölgede enerji koridoru olma noktasındayız. Bu nedenle Bulgaristan ve Romanya ile ortak çalışmalar var. Bildiğiniz gibi Tunca nehri her taştığında Edirne sular altında kalıyor. Tunca nehrinin üzerine Türkiye- Bulgaristan ortak baraj projesi var. Her iki ülke olarak bu barajı yapıp bölgeyi selden kurtarmak istiyoruz. Ayrıca, bilindiği gibi Bulgaristan ile bir elektrik anlaşmamız vardı ama almaktan vazgeçmiştik. Ancak, ortada bir anlaşma var. Bu konuda da görüşmeler yapılacak. Romanya ile de doğalgaz konusu ve enerji hatları üretimi konusunda görüşmelerde bulunacağız.'' Daha sonra Orduspor Tesisleri'nde incelemelerde bulunan Bakan Güler, burada oyuncularla bir süre sohbet etti. 
     
</TEXT>
</DOC>
