<DOC>
<DOCNO> 405147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sontur32.html </URL>
<DATE> 2005/12/20/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Ezanı geç okuyan imamlara maaştan kesinti cezası 
</HEADLINE>
<TEXT>

     Erzurum Müftülüğü, ezanı geç okudukları belirlenen 2 imama, maaşlarından belirli oranda kesme cezası uyguladı. 
     İl Müftüsü Ahmet Arslantürk, AA muhabirine yaptığı açıklamada, imam ve müezzinleri cemaatin yardımıyla sürekli denetlediklerini belirterek, görevini ihmal edenlere yönelik kınama ve aylıklarından belirli oranda kesme cezası uyguladıklarını söyledi. 
     Cemaatin görevini tam anlamıyla yerine getirmeyen imam ve müezzinleri müftülüğe yazılı olarak bildirdiklerini ifade eden Arslantürk, bu konuda vatandaşların duyarlı olduğunu belirtti. 
     Merkez ve merkeze bağlı köylerde 400 personelleri bulunduğunu bildiren Arslantürk, bu yıl içinde camiyi geç açıp ezanı zamanında okumayan 2 imam tespit edildiğini, bu kişilere de maaşlarından dörtte bir oranında kesinti yaparak ceza verdiklerini söyledi. 
     Arslantürk, imam ve müezzinlerin cemaatler aracılığıyla sürekli takip edildiklerinin farkında olduklarını, bu nedenle kamu kurumları arasında görevini en iyi şekilde müftülük personelinin yerine getirdiğine inandığını kaydetti. 
     
</TEXT>
</DOC>
