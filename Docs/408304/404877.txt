<DOC>
<DOCNO> 404877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/guncel/axgun02.html </URL>
<DATE> 2005/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yemin gibi ilkeler' 
</HEADLINE>
<TEXT>


Şemdinli'de kitabevindeki patlamayla ilgili olarak tutuklanan astsubaylardan İldeniz'in ajandasındaki notlarda, çalışma ilkeleri şöyle yer aldı Ben yok, biz varız biz yaptık 

Gökçer Tahincioğlu - Ankara 

Hakk ri'nin Şemdinli ilçesinde 9 Kasım'da PKK hükümlüsü Seferi Yılmaz'a ait Umut Kitabevi'ne yönelik el bombalı saldırının sorumlusu oldukları iddiasıyla tutuklanan astsubayların istihbarat notlarından çarpıcı bilgiler çıktı. Jandarma istihbarat astsubayları Özcan İldeniz ve Ali Kaya, "devletin birliğini bozmak" suçlamasıyla tutuklanmışlardı. 
İldeniz ve Kaya, ifadelerinde, 9 Kasım'da kitabevi bombalanan Yılmaz'la ilgili hazırladıkları dosyayı savcılığa bildirmek için gittikleri sırada patlamanın meydana geldiğini açıklamışlardı. Ancak istihbarat notlarına göre, Yılmaz hakkındaki ilk kayıt yakın bir tarihte değil, 3 Temmuz'da düşüldü. 

Savcılığa gidilmemiş 
Notta Yılmaz'ın "milis" olduğunun saptandığı belirtilmesine karşın, olay gününe kadar savcılığa bilgi verilmedi. Bir başka notta da, "5 şehit olayı - S. Yılmaz" denilerek, Yılmaz'ın ilçede uzun süredir devam eden patlamalarla ilgisinin bulunduğu ima edildi, ancak bu konuda da savcılığa bir bilgi gitmedi. Buna karşılık Yılmaz'ın 2004'te emniyet tarafından "örgüte katıldığı için pişman olup olmadığı" konusunda sorgulanıp takipte tutulduğu ortaya çıktı. 

Patlama bekleniyor 
Bir başka notta, 1 Kasım'da meydana gelen büyük patlamadan bir süre önce Şemdinli'ye yönelik bombalı saldırı olabileceği bilgisi yer aldı. Saldırının bu bilgiye rağmen yapılması ve iki astsubayın aracından patlamaya ilişkin kroki çıkması dikkat çekti. 
Diğer bir notta, Demokratik Toplum Hareketi'nin DTH "Kürt değil Kürtçü parti" olduğu bilinciyle halka yaklaşılması gerektiği belirtildi. DTH'nin örgütlenme çalışmalarında görev yapacak 5 kişinin takibe alınması gerektiği kaydedildi. 
İstihbarat notlarında fuhuş yaptıkları iddia edilen üniversite öğrencileri, itirafçıların ve korucuların "milis" olduğunu iddia ettiği esnaf, memur, işçi, ev kadını ve köylülerden yüzlerce isim yer aldı. Bunların büyük bölümünün isminin yanına "telefon dinlemesi yapılacağı" notu düşüldü. 

MHP'li başkan nöbete 
Korucuların ve itirafçıların verdikleri bilgilere dayanılarak, belediye meclis üyelerinden muhtarlara, aşiretlerden kamu görevlilerine kadar çok sayıda kişi için "PKK'lı" diye not edildiği belirlendi. 
Bir notta, MHP'li bir ilçe başkanının uzun süredir "nöbete" çıkmadığı, komutanın ise kendisini "nöbete" çıkması için sıkıştırdığı yer aldı. 

'Polisle maç bile yapma' 

Çalışmalardan, istihbarat dışında, asayiş komutanlığının bile haberdar edilmemesi gerektiği emrinin verildiğinin anlatıldığı bir notta da temel çalışma ilkesi, "Ben yok, biz varız biz yaptık" diye kaydedildi. 
Bir başka notta ise, emniyetle ilişki kurulmamasının tavsiye edildiği, jandarmaların polislerle "maç bile yapmaması" konusunda uyarıldıkları vurgulandı. Tutuklu astsubayların istihbarat notlarına ilişkin dosya, TBMM Araştırma Komisyonu'na da iletildi. 



</TEXT>
</DOC>
