<DOC>
<DOCNO> 402999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sondun17.html </URL>
<DATE> 2005/12/13/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Yurtdışındaki Iraklılar oy kullanıyor 
</HEADLINE>
<TEXT>

     Tutuklular, hastalar ve güvenlik teşkilatı mensuplarından sonra yurtdışındaki Iraklılar da parlamento seçimleri için oy kullanmaya başladı. 
     15 ülkede kurulan 500'den fazla sandıkta bir milyon kadar Iraklı seçmen, yeni meclisin üyelerini belirlemek amacıyla Perşembe akşamına kadar oy kullanabilecek. 
     Bağdat'taki ''bağımsız'' seçim kurulu yetkilisi Ferit Ayar, ''Seçimlerin dürüstçe yapılabilmesi için elimizden geleni yapıyoruz. Yurtdışındaki herhangi bir sorun Irak'taki oylamayı etkileyecektir'' dedi. 
     Seçim kuruluna göre, yurtdışındaki Iraklılar Ürdün, İran, Suriye, Lübnan, Kanada, Avusturya, Avustralya, Almanya, Türkiye, ABD, İsveç, Danimarka, İngiltere, Hollanda ve BAE'de oy kullanıyor. 
     Irak'taki yaklaşık 15 milyon seçmen, Perşembe günü sandık başına giderek yeni meclisin 275 üyesini belirleyecek. Yeni meclis de, devlet başkanı ve iki yardımcısını seçecek. 
     
</TEXT>
</DOC>
