<DOC>
<DOCNO> 401559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/spor/spo02.html </URL>
<DATE> 2005/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Daha kötüsü sıfırdı 
</HEADLINE>
<TEXT>


Şampiyonlar Ligi'nde 4. kez mücadele eden Fenerbahçe en başarısız ikinci sezonunu yaşadı. Sarı - lacivertliler 2001 - 02'de de grubunda sonuncu olurken, hiç puan alamamıştı 


Şampiyonlar Ligi'nde 4. kez mücadele eden Fenerbahçe, en kötü 2. sezonunu yaşadı. En başarılı performansını geçen yıl ortaya koyan sarı-lacivertliler, grubunu 9 puanla tamamlayarak 3. olmuş ve UEFA Kupası'na katılmıştı. 
Bu sezon Şampiyonlar Ligi'ni 4 puanla son sırada tamamlayarak UEFA Kupası'na bile gidemeyen ve Avrupa defterini kapatan Fenerbahçe, hiç puan alamadığı 2001-02'den sonra en kötü sezona damga vurdu. 
E Grubu'nda tek galibiyetini PSV Eindhoven önünde elde eden Fenerbahçe, Alex 3 , Appiah 2 , Nobre ve Luciano ile toplam 7 gole imza attı. Grupta son 3 maçını yitiren sarı -lacivertliler, 8 gol yerken, rakip fileleri havalandıramadı. 
Fenerbahçe, Şampiyonlar Ligi'nde geçen sezon 3 galibiyet, 3 mağlubiyetle 9 puan toplamıştı. Sarı-lacivertliler, 2001-2002 sezonundaki performansıyla taraftarını düş kırıklığına uğratarak sıfır puanla grubunu tamamlamış, 3 gol atıp, 12 gol yemişti. Fenerbahçe, 1996-1997 sezonundaki ilk mücadelesinde ise 7 puana ulaşmıştı. 

Sorumlu bulundu 

Şampiyonlar Ligi'nde elenen Fenerbahçe'de fatura Daum'a çıktı. "www.ajansspor.com" ve "maraton.com.tr" adlı internet sitelerinde devam eden anketlerde, başarısızlığın sorumlusu olarak Alman hoca gösterildi. Ajansspor'da Daum yüzde 42, inançsızlık yüzde 22.3, futbolcular yüzde 15.2, ve yabancı sınırlandırması seçeneği yüzde 9.3 oy aldı. Maraton.com'da ise Daum'a yüzde 54, yabancı kontenjanına yüzde 20 oy verildi. 

4 milyon Euro aldı 

Fenerbahçe, Şampiyonlar Ligi'nde umduğunu bulamadı ama kasası para doldu. Sarı - lacivertliler sonuncu olmalarına rağmen lider Milan'dan sadece 807 bin euro az kazandı. Fenerbahçe, 4 milyon 038 bin euro gelir elde ederken, Milan 4 milyon 845 bin euronun sahibi oldu. PSV Eindhoven 4 milyon 684 bin euro, Schalke de 4 milyon 522 bin euro kazandı. 

Golcüsü bile kalmadı 

PSV maçında sakatlanan Nobre'de yırtık tespit edildi. Anelka'nın da bu hafta forma giyemeyeceği belirtilirken, cezalı Semih'in de eklenmesiyle Fenerbahçe sıkıntıya girdi 


Fenerbahçe'de Kayseri Erciyes maçı öncesi santrfor krizi yaşanıyor. PSV Eindhoven maçında sakatlanan Anelka ve Nobre'nin hafta sonu oynayamayacağı açıklandı. İki oyuncunun dün MR'ı çekildi. Nobre'de yırtık tespit edildi ve devreyi kapadığı bildirildi. Anelka da Erciyes'e karşı forma giyemeyecek. 
PFDK tarafından üç maç ceza verilen Semih'ten de yoksun kalan Fenerbahçe'de hafta sonu forvette kimin forma giyeceği belirsizliğini koruyor. Daum'un Tuncay ve Alex'i ileri uçta görevlendirmesi bekleniyor. 

Hep destek 

Hollanda dönüşü Fenerbahçe'yi havalimanında bir grup taraftar karşıladı. Tüm futbolculara destek gösterisinde bulunan ve alkışlarla uğurlayan sarı - lacivertli taraftarlar, Teknik Direktör Daum lehine de uzun süre tezahürat yaptılar. Takım otobüsü hareket edene kadar Sabiha Gökşen Havalimanı "Bu yıl da bizi şampiyon yap Daum" sesleriyle inledi. 

İdmanda gerginlik 

Avrupa'ya veda eden Fenerbahçe ara vermeden Erciyesspor maçının hazırlıklarına başlarken çift kalede Servet ile Semih arasında gerginlik yaşandı. Bir ikili mücadele sonrası tartışan iki futbolcu idman bitiminde ise barıştı. PSV karşısında forma giyenler koşuyla yetinirken, diğerleri kondisyon çalışmasının ardından çift kale maç yaptı. Antrenmana, sakat Selçuk, Nobre ve Anelka katılmadı. 


</TEXT>
</DOC>
