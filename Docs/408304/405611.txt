<DOC>
<DOCNO> 405611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sondun10.html </URL>
<DATE> 2005/12/22/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Kuş gribi can almayı sürdürüyor 
</HEADLINE>
<TEXT>

     Endonezya'da Dünya Sağlık Örgütü DSÖ tarafından yapılan analizler sonucu, kuş gribinin iki kişinin ölümüne daha neden olduğu bildirildi. 
     Endonezya'nın başkenti Cakarta'da, enfeksiyonlu hastalıklar konusunda uzman Sulianti Saroso hastanesinin yetkilisi İlham Patu, iki kişinin daha kuş gribinden öldüğünün doğrulandığını belirterek, ülkede kuş gribinden ölenlerin sayısının 11'e yükseldiğini kaydetti. 
     Kuş gribi salgınını geçmişte önemsememekle suçlanan, ancak kısa süre önce mücadele için gerekli önlemleri alma sözü veren Endonezya'daki son ölümlere kuş gribinin neden olduğu, DSÖ'nün Hong Kong'daki laboratuvarlarında yaptığı tahliller sonucu doğrulandı. 
     Endonezya'daki son ölümlerle Asya'da kuş gribinin 2003'te ortaya çıkışından bu yana hayatını kaybedenlerin sayısı 70'i aşmış oldu. 
     
     ÇİN'DE YENİ İLAÇ 
     Bu arada, Çin'de özel bir şirket tarafından, öldürücü kuş gribi virüsü H5N1'e karşı geliştirilen bir aşının klinik deneylerine başlandı. 
     Sinovac Biotech şirketinden yapılan açıklamaya göre, Pekin'deki Çin-Japon Hastanesi'nde 6 gönüllü üzerinde başlayan ve iki aşamada denenecek ilaçla ilgili sonuçların bahar aylarında alınması bekleniyor. 
     Kuş gribi aşısının ilk aşamada 18 ila 60 yaşlarındaki 120 kişi üzerinde denenmesi ve testin 9 ay civarında sürmesi bekleniyor. 
     
     VİRÜSTEN TAMİFLU'YA DİRENÇ 
     Öte yandan, Vietnam'da yürütülen araştırmada, öldürücü H5N1 virüsüne karşı şu anda en etkili ilaç olarak bilinen Tamiflu'ya direnç gösteren virüsün iki ölüme yol açtığı tespit edildi. 
     Vietnam'ın Hoşimin Kenti'ndeki tropikal hastalıklar enstitüsünde yürütülen araştırmada, antiviral tedavinin bu iki vakada etkili olmadığı belirlendi. 
     Araştırmayı yürüten Menno de Jong, Tamiflu ile tedavi edilen iki genç kızın ölümünde, gerekli doz verilmesine rağmen virüsün direnç gösterdiğinin ortaya çıktığını belirtti. 
     
</TEXT>
</DOC>
