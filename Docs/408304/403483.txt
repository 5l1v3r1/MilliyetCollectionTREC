<DOC>
<DOCNO> 403483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sontur33.html </URL>
<DATE> 2005/12/14/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
250 bin dolar fidye için çocuk kaçıran 5 kişi yakalandı 
</HEADLINE>
<TEXT>

     Ankaralı bir işadamının çocuğunu fidye almak amacıyla kaçıran 5 kişilik bir şebeke yakalandı. 
     Alınan bilgiye göre, bir hafta önce Cebeci’de oturan E.D. 10 
     adlı çocuk, "Gel sana top alacağım" diye kendisini kandıran kimliği belirsiz bir kişi tarafından arabaya bindirilerek kaçırıldı. Olaydan sonra işadamı O.D.’yi arayan bir kişi "Çocuğunuz bizde, kimseye haber etmeyin, yarına kadar 250 bin doları hazırlayın" diyerek fidye istedi. Olayın ardından O.D. çocuğunu kaçıranların yakalanması için Ankara Emniyet Müdürlüğü’ne başvurdu. Olaya el koyan Ankara Asayiş Şube Müdürlüğü Gasp Bürosu ekipleri, 3 gün süren yoğun bir araştırmadan sonra küçük E.D.’nin Sincan’da bir evde alıkonulduğunu tespit etti. Tespit çalışmaları sırasında fidyecilerle görüşen baba O.D. ise parayı tamamlama işlemlerinin geciktiğini belirterek fidyecileri oyaladı. Gasp Büro Amirliği ekipleri ve özel harekat polisi, E.D.’nin kaldığı evin çevre güvenliğini aldıktan sonra tespit edilen adrese akşam saatlerinde baskın düzenlediler. Yapılan arama sonucu E.D. ile birlikte evde bulunan Bülent Y. gözaltına alındı. Emniyette sorgulanan Bülent Y., çocuğu kaçırma olayını Mehmet K. adlı kişinin organize ettiğini kaydederek, olayı Muharrem S. Mehmet B. ve Yaşar K. adlı kişilerle birlikte gerçekleştirdiklerini itiraf etti. Bu kişilerden Yaşar K. ile Mehmet K. Kars’ta, diğerleri ise Ankara’da yakalandı. Ankara Emniyet Müdürlüğü’nde sorgulamaları tamamlanan 5 kişi "Çocuk kaçırma, alıkoyma ve fidye" suçlamalarıyla mahkemeye gönderildiler. 
     
</TEXT>
</DOC>
