<DOC>
<DOCNO> 403686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/soneko35.html </URL>
<DATE> 2005/12/15/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Putin'den Rusya'daki yabancı bankaların moralini bozacak açıklama 
</HEADLINE>
<TEXT>

     Rusya Devlet Başkanı Vladimir Putin, Rusya'da faaliyet gösteren yabancı bankaların şubelerinin kapatılması taraftarı olduğunu söyledi. 
     Rus basını Putin'in dün Novosibirsk kentinde Rus bankacılarla yaptığı görüşmede, yabancı bankaların Rusya'daki faaliyetlerinin kısıtlanması taraftarı olduğunu söylediğini belirterek, ''Yabancı bankaların Rusya'daki şubelerinin faaliyetlerinin sınırlandırılması yönünde bankacıların ileri sürdüğü teklifleri hükümetimiz de olumlu karşılamakta'' dediğini duyurdular. 
     ''Bence bu tür faaliyetler tamamıyle yasaklanmalı. Bu sadece rekabetle ilgili değil'' diyen Putin, ''Günümüz şartlarında büyük paraların hareketlerinin kontrol edilememesi ve terörle mücadele çalışmalarıyla ilgili boyutu da var. Karaparanın aklanması gibi suçlarla mücadelenin vazgeçilmez olduğunu unutmamalıyız'' dedi. 
     Putin'in açıklaması, Rusya'da şubeleri bulunan Yapı Kredi, Ziraat Bankası, Finansbank, Garanti Bankası, İktisat Bankası ve Denizbank gibi Türk bankalarını da yakından ilgilendiriyor. 
     
</TEXT>
</DOC>
