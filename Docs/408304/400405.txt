<DOC>
<DOCNO> 400405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/yasam/ayas.html </URL>
<DATE> 2005/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Serseri' kurşunlar beş kişiyi yaraladı 
</HEADLINE>
<TEXT>


İstanbul'un en merkezi yerlerinden biri silahlı kovalamacaya sahne oldu. Beş kişi yaralandı. 14 el ateş eden saldırgan kaçtı 

GÖKHAN KARAKAŞ İstanbul 

İstanbul Kadıköy'de iki kişinin silahlı kovalamacasında rasgele açılan ateş sonucu biri çocuk beş kişi yaralandı. 
Ozan Altınbilek, dün Altıyol Söğütlüçeşme Caddesi'nde eski kız arkadaşı Pervin Kayahan'ı Ümit Şahin'le birlikte gördü. Silahını çeken Altınbilek, vatandaşların şaşkın bakışları arasında Şahin'i kovalamaya başladı. Hasanpaşa tarafına doğru koşan Şahin'in peşinden 14 el ateş eden Altınbilek'in silahından çıkan kurşunlar sekerek, bu sırada kuyumcunun vitrinine bakan vatandaşlara isabet etti. 
Altınbilek, kargaşadan yararlanıp kaçarken, polis yoğun trafik nedeniyle olay yerine koşarak ulaşabildi. Yaralıların yardımına esnaf yetişti. 

'Siyah giymişlerdi' 
Alışveriş için kızı Beyzanur'la Kadıköy'e gelen Minal Özgen, korku dolu dakikaları şöyle anlattı 
"Kuyumcunun vitrinine bakıyorduk, bu sırada kaldırımın birkaç metre ötesinde 20 - 25 yaşlarındaki siyah giyimli iki gençten biri belindeki tabancayı çıkarıp diğerine ateş etmeye başladı. Ateş edilen kişi sekerek kurşunlardan kurtulmaya çalışıyordu. Bu nedenle kurşunlar yerden sekip kaldırımda yürüyenlere isabet etti. Kızımı korumak için kendime çektiğimde onun da yaralandığını fark ettim. Korkunç bir olaydı." 
Polis, yaralılar arasında Ümit Şahin'in de olduğunu bildirdi. 
Yaralılar çeşitli hastanelerde tedavi altına alındı. 


</TEXT>
</DOC>
