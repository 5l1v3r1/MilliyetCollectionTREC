<DOC>
<DOCNO> 406860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/guncel/gun15.html </URL>
<DATE> 2005/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Danıştay'dan Çiçek'e tepki 
</HEADLINE>
<TEXT>


ANKARA Milliyet 

Danıştay Başkanı Ender Çetinkaya, Adalet Bakanı Cemil Çiçek'in "yargının sorunlarının 'yargı birliği' bulunmamasından kaynaklandığına" yönelik sözlerini eleştirerek, "Türkiye'de üç yüksek mahkeme bulunmasının sıkıntılara yol açtığının ifade edilmesi ve sistemde aksaklıklar varmış gibi yargı birliğinden söz edilmesi, tamamen teorik düzeyde kalmakta olup pratik hiçbir yararı bulunmamaktadır" dedi. Çetinkaya, TBMM Genel Kurulu'nda konuşan Çiçek'in sözlerine karşılık yazılı bir açıklama yaptı. Çiçek'in açıklamalarının kişisel görüşleri olarak algılanması gerektiğini kaydeden Çetinkaya şöyle devam etti "Yani, 137 yıldır benimsenen 'yargı ayrılığı' ilkesi, Türk yargı sistemindeki yerini almıştır. Yargı birliği sisteminin yarattığı sıkıntılar daha Osmanlı İmparatorluğu döneminde fark edilmiştir. Yargı ayrılığı veya yargı birliği sistemleri, her ülkenin idari yapısı ve kendi koşulları sonucu ortaya çıkmıştır. Yargı sisteminde bu denli köklü bir değişiklik, ancak çok ciddi ve kaçınılmaz bir gereksinim ile doğru orantılı olabilir." 



</TEXT>
</DOC>
