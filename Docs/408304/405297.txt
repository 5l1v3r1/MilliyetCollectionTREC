<DOC>
<DOCNO> 405297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sondun36.html </URL>
<DATE> 2005/12/21/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Şaron, Bush ve Blair mahkemeye çıkacak 
</HEADLINE>
<TEXT>

     Arap Dünyası, ABD Başkanı George Bush, İsrail Başbakanı Ariel Şaron ve İngiltere Başbakanı Tony Blair'i, savaş suçu işledikleri gerekçesiyle ''sembolik'' olarak yargılayacak. 
     Merkezi Kahire'de bulunan Arap Avukatlar Birliği, Araplara ve Müslümanlara zarar veren savaş suçlularına karşı, Kahire'de sembolik bir mahkeme oluşturmayı ve savaş suçlularını bu mahkemede tartışarak yargılamayı kararlaştırdı. 
     İsrail basınında, Arap medyasına atfen verilen haberlere göre, bünyesinde 24 Arap ülkesinden 24 baroya bağlı 400 bin dolayında avukat üyesi bulunan Arap Avukatlar Birliği, bir ''savaş suçluları'' listesi hazırladı. 
     Listenin en başında Şaron, Bush ve Blair yer alıyor. Şaron, Batı Şeria ve Gazze Şeridi'nde Filistinlilere karşı savaş suçu işlemekle suçlanıyor. 
     Bush ve Blair ise Afganistan ve Irak'ta savaş suçlarından sorumlu tutuluyor. 
     Mahkemenin, Avukatlar örgütünün Kahire'deki genel merkezinde şubat ayında yapılması planlanıyor. 
     Duruşmayı organize edenler, yargıç olarak Nelson Mandela, Malezya eski Başbakanı Mahattir Muhammed ve eski Cezayir Cumhurbaşkanı Ahmed Bin Bella'yı ikna etmeye çalışıyor. 
     Avukatlar Birliği Başkanı Abid El-Azim El-Mugrabi, Londra Belediye Başkanı Ken Livingstone, İngiliz Parlamenter George Gallowey ve Kudüs Müftüsü İkrima Sabri'nin de jüride yer alacağını söyledi. 
     Sembolik mahkemede, Irak'ın devrik Başkanı Saddam Hüseyin'in avukatlarından Ramsey Clark'ın da savcı koltuğuna oturtulması öngörülüyor. 
     Hakkında savaş suçu ithamı bulunan kişilere, iddianamelerinin, Kahire'deki büyükelçilikleri aracılığıyla iletileceği de bildirildi. 
     
</TEXT>
</DOC>
