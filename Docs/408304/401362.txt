<DOC>
<DOCNO> 401362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/soneko25.html </URL>
<DATE> 2005/12/07/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Bankalar Birliği Kredi kartlarının yüzde 98'i sorun içermiyor 
</HEADLINE>
<TEXT>

     Türkiye Bankalar Birliği TBB , kredi kartlarının yüzde 98'inin sorun içermediğini bildirdi. 
     TBB, bankaların kredi kartları uygulamaları hakkında açıklama yaptı. 
     Bankacılık Düzenleme ve Denetleme Kurumu tarafından kredi kartları uygulamalarını düzenleyen özel bir yasa taslağının hazırlıklarının tamamlandığı anımsatılan açıklamada, ülkede kredi kartı uygulamalarının yasal düzenlemelere, rekabet koşullarına, ekonomik realiteye ve uluslararası standartlara uygun yürütüldüğü, Türkiye Bankalar Birliği'nin serbest piyasa koşulları içinde ve temel bankacılık ilkelerine uygun olarak finansal ürün ve hizmetlerin çeşitlendirilerek, kullanımının yaygınlaştırılmasını desteklediği vurgulandı. 
     Açıklamada, şu görüşlere yer verildi 
     ''Toplam kart sayısı dikkate alındığında, son dönemde kamuoyuna yansıyan sorunların sınırlı sayılı kesime ait olduğu değerlendirilmektedir. 
     Türkiye'de kredi kartı kullanımı son dönemde çok hızlı bir gelişme göstererek milyonlarla ifade edilen rakamlara ulaşmıştır. Nitekim, Bankalararası Kart Merkezi BKM verilerine göre 2005 Ekim sonu itibariyle kredi kartı sayısı 29 milyondur. Diğer taraftan, Türkiye Cumhuriyet Merkez Bankası TCMB verilerine göre 2005 Ekim itibariyle kredi kartı borcunu ödemeyen ve borcunu gecikmeli olarak ödeyenlerin taşıdıkları sorunlu kart sayısı 620 bindir. Bu sayı 2000 yılından itibaren listede yer alan tüm kayıtları içermekte olup, yaklaşık 250 bin kişiye tekabül etmektedir. Bu durumda sorunlu kredi kartı sayısı oranı yüzde 2 civarındadır. Diğer bir deyişle kartların yüzde 98'i sorun içermemektedir.'' 
     
     KART LİMİTİ ORTALAMASI 1.500 YTL 

     Bankacılık Denetleme ve Düzenleme Kurumu BDDK tarafından yayınlanan raporlara göre, Temmuz 2005 itibarı ile piyasadaki kredi kart limitlerinin yüzde 46.5'lik bir kısmının kullanıldığına işaret edilen açıklamada, bu konuda BKM'nin 2005 Nisan ayında gerçekleştirdiği, kredi kartı kullanım alışkanlıkları ve limit kullanım bilgilerini içeren araştırma sonuçlarına göre de müşterilerin kullandıkları kredi kartlarının limitlerinin ortalamasının 1,500 YTL civarında seyrettiği kaydedildi. 
     Açıklamada, bankaların TCMB'ye bildirdiği tasfiye olacak kredi miktarının ise Kasım 2005 itibariyle 1 milyar 287 milyon YTL, toplam kredi kartları alacağı içindeki payının da yüzde 7.5 olduğu belirtilerek, ''Kredi sahipleri bu gecikmelerin çok büyük bir kısmını sorunlu hale dönüşmeden ödemektedir. Tasfiye olacak alacak miktarı 1 gün gecikmeden başlayarak tüm gecikmeleri ve 'olası' sorunlu alacak rakamını ifade etmektedir'' denildi. 
     Bankaların Merkez Bankası'na bildirdiği kredi kartlarında tasfiye olacak alacakların toplam kredi kartları alacakları içindeki payı, 2001'de yüzde 8.9, 2002'de yüzde 6.5, 2003'de yüzde 4.6, 2004'de yüzde 4.3 ve Kasım 2005 itibarıyla yüzde 7.5 olarak gerçekleşti. 

     
</TEXT>
</DOC>
