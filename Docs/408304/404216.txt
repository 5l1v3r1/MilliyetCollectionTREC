<DOC>
<DOCNO> 404216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/yasam/yas01.html </URL>
<DATE> 2005/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Vücudundaki saçmalarla yaşayacak 
</HEADLINE>
<TEXT>


İBRAHİM BÜYÜKFURAN, ERDİNÇ KARAKAŞ Bursa DHA 

Artvin'in Şavşat ilçesinde avcılar tarafından vurulan ve yaralı olarak insanlara sığınan yavru ayı Ümit, kafasına ve omzuna isabet eden 12 saçmanın kritik noktalarda olması nedeniyle yaşamını vücudundaki saçmalarla sürdürecek. 
Gözüne saçma isabet etmesi nedeniyle kör olan yavru ayının röntgen filmi çekildi. Şavşat'ta "Ümit" adı verilen ayı Bursa'nın Karacabey ilçesindeki Doğa Koruma ve Milli Parklar Genel Müdürlüğü'ne bağlı Ovakorusu Ayı Barınağı'na götürüldü. Burada "Garip" diye çağrılan yavru ayının bakımını yapan Uludağ Üniversitesi Veteriner Fakültesi Öğretim Üyesi Prof. Dr. Nilüfer Aytuğ, "Bize geldiğinde bir gözü alınmıştı. Bundan sora görme ihtimali hiç yok. Saçmaları da çıkarmamız mümkün değil" dedi. 
Yavru ayının, yemeğini koku yoluyla bulduğunu belirten Aytuğ, "Bizim amacımız, bu yeteneğini daha da geliştirmek. Normalde 50 kilogram olması gerekiyor ancak küçük yaşta annesini kaybettiği için yeterli beslenememiş ve şu anda sadece 25 kilogram. Yeni yeni kilo almaya başladı. Her sesten korkuyor" diye konuştu. 


</TEXT>
</DOC>
