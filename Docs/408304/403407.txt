<DOC>
<DOCNO> 403407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sonsiy15.html </URL>
<DATE> 2005/12/14/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Sarıgül Sigara yasağına en lüks restoranlardan başlayacağız 
</HEADLINE>
<TEXT>

     Şişli Belediye Başkanı Mustafa Sarıgül, kapalı mekanlarda sigara içilen ve içilmeyen yerlerin ayrılması ve bazı mekanlarda sigaranın yasaklanmasına ilişkin aldıkları kararı, 15 Ocak tarihinden itibaren en lüks yerlerden başlayarak mutlaka uygulayacaklarını belirtti. 
     Sarıgül, AA muhabirine yaptığı açıklamada, Şişli Belediye Meclisi’nin 30 CHP ve 7 AK Parti’li üyesinin oybirliği ile 9 Aralık’ta aldığı kararın, insan sağlığı için son derece önemli olduğunu vurguladı. 
     Mustafa Sarıgül, bu kararın, 4207 sayılı Tütün Mamullerinin Zararlarının Önlenmesi’ne Dair Kanun ve 93 sayılı Belediye Kanunu’nun 14. ve 38. maddelerinde yer alan "insan ve çevre sağlığı konularında koruyucu tedbirlerin alınması belediye başkanının görev ve sorumluluğundadır" hükümlerinden yola çıkılarak alındığını bildirdi. 
     Kararı 15 Ocak 2006 tarihinden itibaren tüm Şişli’de uygulayacaklarını, öncelikle kapalı mekanlarda sigara içilen ve içilmeyen bölümlerin ayrılacağını, giderek bütün Şişli’de kapalı yerlere sigara yasağı getireceklerini ifade eden Sarıgül, şunları kaydetti 
     "Sigara, sağlığa zararlı bir madde ama biz bu uygulamayı bir kültür hizmeti haline getirmek istiyoruz. Baskı ile değil, bu yasağı insanları ikna ederek uygulamak istiyoruz. Çünkü kapalı mekanlarda sigara içen ile içmeyen arasında bir fark olmuyor. 
     Sigara içilen ve içilmeyen mekanların ayrılması konusundaki uygulamaya en lüks restoranlardan başlayacağız. En fakirden değil, en lüksten başlayarak, Nişantaşı’nı merkez alarak, mutlaka sigara yasağını uygulayacağız. 
     Yasakçı bir zihniyete karşıyım. Bunun yasak olmasını arzu etmiyorum ama öncelikle bunu bir kültür hizmeti olarak sunup, bütün yurttaşların buna uymasını istiyoruz. Bu onların sağlığı için gerekli bir konu. İnsanlar bir şey içebilir, içmenin o kadar zararı yok. Ama sigara hepsinden daha tehlikeli. Günde bir paket sigara içen kişinin durumunu düşünün, ciğerleri paramparça oluyor." 
     
     UYGULAMA 
     Mustafa Sarıgül, uygulamayı zabıta, sağlık işleri ve belediyenin bütün departmanlarının gerçekleştireceğini, ayrıca sözleşmeli yeni bir ekip oluşturacaklarını söyledi. 
     Ekiplerin, Şişli’deki mekanları dolaşarak uymayanlara anında ceza keseceklerini bildiren Sarıgül, para cezası dışında, uymayanlara işyeri kapatma cezasına kadar varan cezaların verileceğini anlattı. 
     Alınan karara tepkilerin de gelmeye başladığını dile getiren Sarıgül, "Karara esnaf, bazı işyeri sahipleri ve halkın küçük bölümünden olumsuz tepki var. Halkın büyük bir bölümünden de teşekkür var. Anadolu’dan büyük bir destek aldık, ama İstanbul’dan tepkiler de var" dedi. 
     Sarıgül, esnaf ve işyeri sahiplerinin "müşteri kaybetme" endişesiyle tepki gösterdiklerini de belirterek, "Zaman içinde onlar müşteri kaybetmeyecekler. Sigara içildiği için o yerlere gitmeyenler uygulama başlayınca gitmeye başlayacak ve müşteri kazanacaklar" diye konuştu. 
     Kararı İstanbul Büyükşehir Belediye Meclisi’ne sunduklarını, bu konuda bir problem çıkacağını sanmadığını da ifade eden Sarıgül, aksi bir karar çıkması durumunda kararı tekrar görüşeceklerini, ancak her durumda uygulayacaklarını söyledi. Sarıgül, İstanbul Büyükşehir Belediye Başkanı Kadir Topbaş ile görüştüğünü de belirterek, karşılıklı anlayış içinde olduklarını ve sorun çıkmayacağını kaydetti. 
     
     "ÖRNEK BİR DAVRANIŞ" 
     Sigarayla Savaşanlar Vakfı Başkanı Ubeyd Korbey de kararı değerlendirirken, "Öncelikle Şişli Belediyesi’ni bu tür bir örnek davranış nedeniyle kutluyoruz. Çağdaş bir ülkede olması gereken bir uygulamadır" dedi. 
     "Genç ya da yaşlı sigara içmeyen bir kişinin sigara içilen kapalı yerlerde duman altı olması, artık affedilecek bir davranış değil" diyen Korbey, kimsenin kendi zevki için bir başkasının hayatını riske atamayacağını söyledi. 
     TBMM’de bu konudaki yasal düzenlemelerin bitirilmek üzere olduğunu da dile getiren Korbey, "Şişli Belediyesi elini çabuk tutarak örnek bir davranışla tarihe geçecek bir karar aldı" dedi. 
     Kapalı yerlerde sigara içilmemesi ve içilen yerlerin ayrılması yolundaki kararın, ancak belediyeler sayesinde uygulama şansının yüksek olacağını vurgulayan Korbey, alınan bu kararın diğer belediyelere de örnek olması gerektiğini söyledi. 
     
     BELEDİYE MECLİSİNİN KARARI 
     Şişli Belediye Meclisi, 9 Aralık 2005 tarihli oturumunda aldığı kararla, lokanta, kafeterya ve benzeri yerler ile otel ve benzeri konaklama mekanlarının kapalı alanlarında tütün ve mamullerinin içilmemesini karara bağlamış, işletmelere, sözü edilen mekanlarda tütün ve mamullerini kullanacak kişiler için, diğer yurttaşların sağlığını tehlikeye düşürmeyecek tarzda özel bölümler oluşturulması koşulunu getirmişti. 
     Belediye Meclisi, aynı gün aldığı bir kararda da fuar, alışveriş merkezi, düğün salonları, kongre, toplantı ve konferans salonları, internet kafeler, elektronik oyun merkezleri, atari salonları, bowling salonları ile okul öncesi özel eğitim, ilköğretim ve ortaöğretim kurumları, sağlık kurum ve kuruluşları, sinema-tiyatro gibi eğlence yerleri ve ibadethanelerin kapalı ve açık tüm alanlarında da tütün ve mamullerinin kullanılmasını yasaklamıştı. 
     
</TEXT>
</DOC>
