<DOC>
<DOCNO> 404547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/son/sontur12.html </URL>
<DATE> 2005/01/01/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Van'da büyük ikramiye heyecanı... 
</HEADLINE>
<TEXT>

     Milli Piyango'nun yılbaşı özel çekilişinde büyük ikramiye biletinin satıldığı Van'da vatandaşlar, sokaklarda satılan listelere büyük ilgi gösterdi. 
     Milli Piyango'nun yılbaşı özel çekilişinde, 15 milyon YTL olan büyük ikramiyenin çıktığı ''3786127 numaralı çeyrek biletlerden birinin satıldığı Van'da, büyük ikramiyenin talihlisi bulunamadı. 
     Büyük ikramiyenin Van'da satıldığını duyan vatandaşlar ise sabahın erken saatlerinden itibaren Milli Piyango satış bayileri ile seyyar bayiler önünde toplanmaya başladı. 
     İkramiye numaralarının bulunduğu listeyi internet sitelerinden indiren ve kopyalatarak çoğaltan vatandaşlar, bu listeleri 25 Yeni Kuruş'tan satmaya başladı. 
     
     AFŞİNLİ MİLLİ PİYANGO BAYİİ BİLETİ ALAN KİŞİYİ HATIRLAMIYORUM 

     Milli Piyango'nun yılbaşı çekilişinde 15 milyon Yeni Türk Lirası isabet eden çeyrek bileti satan Afşin İlçesi'ndeki Milli Piyango Bayii Bahadır Yaşar, bileti satın alan kişiyi hatırlamadığını söyledi. 
     İlçede 20 yıldır Milli Piyango bileti satan Yaşar, AA muhabirine yaptığı açıklamada, büyük ikramiye kazanan 3786127 numaralı çeyrek bileti aralık ayının ilk haftasında sattığını, ancak bileti alan kişiyi hatırlamadığını bildirdi. 
     Satamadığı 500 biletin elinde kaldığını belirten Yaşar, kredi kartıyla ödeme kabul etmesine rağmen istediği miktarda bilet satışı yapamadığını, büyük ikramiye kazanan biletin kendisinin sattığı biletlerin arasından çıkmış olması sayesinde bilet satışının artacağına inandığını kaydetti. 
     Bu arada, büyük ikramiyeyi kazanan kişinin kim olduğunu merak eden bazı vatandaşların, bayiinin önünde talihlinin kim olduğunu öğrenmeye çalıştıkları gözlendi. 
     
     15 MİLYON YTL'NİN DİĞER TALİHLİSİ TATVAN'DAN 

     Türkiye Milli Piyango İdaresi tarafından belirlenen büyük ikramiye 15 milyon YTL'nin bir diğer talihlisinin de Tatvan'daki tali bayiden bilet aldığı bildirildi. 
     Tatvan Yunus Emre Müzik Market sahibi Ayhan Kaçmaz, büyük ikramiye isabet eden çeyrek biletlerden birinin kendisi tarafından satıldığını söyledi. 
     Milli Piyango'nun tali bayiliğini yaptığını belirten Kaçmaz, ''Van'daki Milli Piyango Ana bayi İdris Kaval'a yüzde 3 kar vererek piyango bileti satın aldım'' dedi. 
     Yeni yılın zenginlerinden biri olan kişinin kendisinden bilet almasının ve ona şans vereceğini düşündüğünü ifade eden Kaçmaz, Van'dan bilet satın alırken kredi kullandığını, talihlinin kendisine de yardımcı olmasını istediğini kaydetti. Büyük ikramiyeyi kazanan talihli ise şu ana kadar ortaya çıkmadı. 
     Bu arada talihliyi merak eden çok sayıda vatandaşın Yunus Emre Müzik Market'in önünde toplandığı gözlendi. 
     
</TEXT>
</DOC>
