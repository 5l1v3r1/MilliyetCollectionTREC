<DOC>
<DOCNO> 403105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sonsiy24.html </URL>
<DATE> 2005/12/13/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Barzani ABD askeri çekilirse Bağdat kana boğulur 
</HEADLINE>
<TEXT>

     Irak Kürdistan Demokrat Partisi IKDP Lideri Mesut Barzani, 15 Aralık Perşembe günü yapılacak seçimlerin Irak için büyük fırsat olduğunu belirterek, "Herkese cevap verecek bir hükümetin kurulmasını istiyoruz" dedi. 
     Barzani, Selahaddin’deki karargahında düzenlediği basın toplantısında, 15 Aralık’ta yapılacak seçimde tüm Kürtlerin sandık başına giderek, 730 nolu listeye oy vermesini istedi. 
     240 bin Kürt seçmenin seçmen listesinde yer almadığına dair 
     bilgiler aldığını ve bunun üzerine Irak Seçim Kurulu Başkanı ile görüştüğünü ifade eden Barzani, şöyle konuştu "Bana teknik bir sorun olduğunu ve sorunun giderileceğini söylediler. Bu sorunun giderildiğini söyleyebiliriz. Seçim, Irak için büyük fırsattır. Herkese cevap verecek bir hükümetin kurulmasını istiyoruz. Seçimin değerini bilmemiz lazım. Bölgemizde güvenlik sağlanmış durumdadır. Umarız bütün Irak’ta böyle olur. Tüm halkların, haklarını aldığı bir Irak istiyoruz. Teröre karşıyız. Herkese cevap verecek bir hükümetin kurulmasını istiyoruz." 
     
     BAĞDAT KANA BOĞULUR" 
     Bir gazetecinin "Kürt bölgesi dışında da oy alacağınızı düşünüyor musunuz " sorusunu Barzani, "Kürt listesinin Kürt bölgesi dışında da çok oy alacağını düşünüyorum. Arapların Federal anayasaya ne kadar bağlı kalacağını göreceğiz. Ona göre onlarla ilişkimizi belirleyeceğiz. Irak’ın ittifaka ihtiyacı var. İttifak olmaz ise hiç bir zaman sorunlara çözüm bulamayız" şeklinde yanıtladı. 
     Barzani, başka bir gazetecinin "Anayasa da Kerkük ile ilgili maddeler hayatta geçirilmez ise ne olur " sorusuna ise, anayasadaki maddelerin uygulanmasını umut ettiğini belirterek, "Kerkük sorunu çözümsüz kalırsa, Kürtler buna sessiz kalmaz" dedi. 
     Barzani, "ABD askeri çekilirse ne olur ", "Bağdat’ın Anayasası var. Sizin de federal bölge yasalarınız var. Hangisi geçerli " ve "Musul da geçen seçimde Kürtler oy kullanamadı. Bu kez önlem aldınız mı " sorularını ise şöyle cevaplandırdı 
     "ABD askerinin çekilmesi için daha erken, böyle bir şey olursa en azından Bağdat kana boğulur. Bizim için çok şey değişmez, çok sorun olmaz. ABD askerinin bir süre daha Irak’ta kalması şart. 
     Musul’da Kürtlerin oy kullanması için birkaç gündür çalışıyoruz. 
     Kürtlerin hakkı ne ise o alınacaktır. 
     Irak Anayasası hepimizi bağlar. Ancak, herhangi bir konuda 2 hükümet arasında ihtilaf olursa bölge hükümeti yasaları geçerli olacak." Irak saatiyle 13.30’da başlaması gereken basın toplantısı, peşmergelerin yaklaşık 40 gazeteciyi 2 saati aşkın süreyle araması nedeniyle 15.30’da başladı. 
     Gazetecilerin üzeri ve malzemeleri 3 kez aranırken, malzemeler köpekler tarafından tek tek kontrol edildi. 
     
</TEXT>
</DOC>
