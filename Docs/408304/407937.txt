<DOC>
<DOCNO> 407937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/soneko15.html </URL>
<DATE> 2005/12/30/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Balık ihracatında Noel bereketi... 
</HEADLINE>
<TEXT>

     Tolga Albay 

Türkiye'den yapılan kültür balığı ihracatının Noel tatili nedeniyle arttığı belirtildi. 
     AA muhabirinin sorularını yanıtlayan Ege Canlı Hayvan ve Su Ürünleri İhracatçıları Birliği Yönetim Kurulu Üyesi Sinan Kızıltan, çipura, levrek, alabalık ve orkinos balığı ihracatının 2005 yılında arttığını söyledi. 
     Türkiye'nin modern üretim teknikleri ve ucuz işgücü nedeniyle bu konuda en büyük üretici olan Yunanistan ile aradaki farkı kapatmaya başladığını ifade eden Kızıltan, 2005'te özellikle alabalık füme ve orkinos balığı ihracatında büyük artışlar görüldüğünü ifade etti. 
     Kültür balığı ihracatının yüzde 90'ının yapıldığı Ege Bölgesi'nden geçen yıl 84 milyon dolar ihracat gerçekleştirilirken bu yıl Aralık ayına kadar 97 milyon dolar karşılığı balık ihraç edildiğini ifade eden Kızıltan, şöyle konuştu 
     ''Yılın son aylarına doğru ihracattaki artış grafiği daha da hızlandı. Avrupa ülkelerinde Noel gecesinde büyük balık tüketiminin yeni yılda şans getireceğine ilişkin bir inanç var. Bu nedenle özellikle büyük boyutlu balıklarda Aralık ayı için aldığımız siparişlerde büyük artış var. 
     Çipura ve levrekte bu yıl geçen yıla göre yüzde 22 artışla 70 milyon dolara yakın ihracat yapıldı. Alabalıkta 5.5 milyon dolar seviyesinde olan ihracat yüzde 100 artarak 10 milyon dolara, orkinos ihracatıysa 9 milyon dolardan 17 milyon dolara çıktı.'' 
     
     ÇİFTLİKLERE ÇEVRE BELGESİ ŞARTI 
     Kızıltan, balık çiftliklerinin çevreyi kirlettiği yönündeki açıklamaların abartılı olduğunu ileri sürdü. Denizi ve çevreyi kirleten hiçbir balık çiftliğinin arkasında durmadıklarını belirten Kızıltan, ''Bu konuda bizler de çalışma yürütüyoruz. 5-6 yıl önce aile şirketleri bu işe giriştiğinde tahta kafeslerde çevre hassasiyetini göz önünde tutmadan yapılmıştı. Ancak, şu anda kullandığımız teknolojiyi, İtalya ve İspanya'dan firmalar örnek alıyor. Firmalarımız ISO 14001 Çevre Yönetim Belgesi almaya başladı. Tarım Bakanlığı'na başvuruda bulunarak tüm balık çiftliklerinden bu belgenin şart koşulmasını sağlayacağız'' diye konuştu. 
     
</TEXT>
</DOC>
