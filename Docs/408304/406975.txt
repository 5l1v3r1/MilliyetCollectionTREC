<DOC>
<DOCNO> 406975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/soneko04.html </URL>
<DATE> 2005/12/27/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Kredide aslan payı konutun 
</HEADLINE>
<TEXT>

     Bankaların konut için açtığı krediler, Türkiye ekonomisi içerisinde yüksek ağırlığa sahip, toptan ve perakende ticaret, tekstil gibi sektörler de dahil tüm sektörleri geride bıraktı. Kredi kartı alacaklarından sonra en fazla kredinin kullandırıldığı konut, en fazla orta ve uzun vadeli kredinin verildiği sektör de oldu. 
     Bankacılık Düzenleme ve Denetleme Kurumu’nun BDDK 
     sektörel kredi dağılımıyla ilgili verilerine göre, ekim sonu itibariyle 136.8 milyar YTL olan bankaların, hem yurt içi hem de yurt dışı şubeleri aracılığıyla yurt içine kullandırdıkları kredilerin yüzde 7.4’ünü konut kredileri oluşturdu. Konut kredileri, bu ağırlığıyla milli gelir içerisindeki sektörel ağırlığı çok yüksek, ticaret ve tarım gibi bir çok sektörü geride bıraktı. Kredi stoku içerisinde görülen 16.6 milyar YTL’lik kredi kartı alacakları hariç tutulduğunda, ekim sonunda 10.1 milyar YTL olan konut kredileri, tüm sektörler içerisinde ilk sırada geldi. Konut kredilerinin 10 milyar YTL’yle tümüne yakın bölümünün de orta ve uzun vadeli olarak kullanıldığı belirlendi. Toplam 65.8 milyar YTL olan orta ve uzun vadeli kredilerden konut kredilerinin aldığı pay yüzde 15.1’e kadar çıktı. Sektörel kredilerde ikinci en yüksek tutarı, konut ve taşıt alımı dışındaki nedenlerle tüketicilere açılan krediler oluşturdu. 9.6 milyar YTL olan söz konusu tüketici kredilerinin de 6.4 milyar dolarla büyük bölümünün orta ve uzun vadeli kredilerden oluştuğu belirlendi. Bankaların üçüncü sırada en fazla kredi kullandırdığı alan ise 7.4 milyar YTL ile toptan ve perakende ticaret sektörü oldu. Türkiye ekonomisinde yüzde 20’ye yakın bir ağırlığı bulunan ticaret sektörünün kullandırılan kredilerin ise 3.8 milyar YTL ile büyük bölümünün kısa vadeli olduğu ifade edildi. Tekstil ve tekstil ürünleri sektörü 6.8 milyar, tarım 6 milyar, taşıt tüketici 5.6 milyar, inşaat ise 4.9 milyar YTL ile kredi kullanan sektörler olarak sıralandılar. 
     
</TEXT>
</DOC>
