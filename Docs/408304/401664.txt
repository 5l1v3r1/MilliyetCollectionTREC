<DOC>
<DOCNO> 401664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/soneko03.html </URL>
<DATE> 2005/12/08/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Türkiye ayda 9 milyar kazanıp 11 milyar dolar harcadı 
</HEADLINE>
<TEXT>

     Son aylarda "üretmeden tüketmekle" eleştirilen Türkiye ekonomisi ayda ortalama 9.1 milyar dolarlık döviz geliri sağlarken, 10.8 milyar dolarlık döviz harcaması yapmaya başladı. Aylık ortalama döviz açığı ise 1.7 milyar doları buldu. 
     ANKA’nın Merkez Bankası verilerinden yaptığı belirlemelere göre Türkiye’nin toplamk döviz gelirleri bu yılın ilk 10 aylık döneminde geçen yılın aynı dönemine göre yüzde 16.6 oranında artarak 90 milyar 667 milyon dolara kadar yükselirken, aynı dönemdeki döviz harcamaları ise yüzde 21.7’lik büyümeyle 107.8 milyar dolara kadar çıktı. 
     Türkiye’nin bu dönemdeki döviz harcamalarının 89.3 milyar dolarla büyük bölümünü ithalat oluşturdu. Turizm için 2 milyar 334 milyon dolar harcayan Türkiye, 6 milyar 587 
     milyon dolarlık da dış borç faizi ödedi. Taşımacılık için 4 milyar 264 milyon dolar ödeyen Türkiye’nin diğer döviz harcamaları ise 5 milyar 2 milyon dolara ulaştı. Türkiye’nin döviz gelirlerinin ise 62 milyar 347 milyon dolarını bavul ticareti de dahil ihracat gelirleri meydana getirdi. Turizmden 16 milyar 594 milyon dolar gelir sağlayan Türkiye’nin faiz gelirleri 779 milyon, işçi dövizi gelirleri 685 milyon, taşımacılık gelirleri 3 milyar 170 milyon, yurt dışı müteahhitlik gelirleri 715 milyon ve diğer döviz gelirleri de 6 milyar 377 milyon dolar olarak gerçekleşti. 
     
     AYLIK ORTALAMALAR 
     Ocak-ekim dönemleri esas alınarak yapılan hesaplamalara göre Türkiye’nin geçen yıl 7.8 milyar dolar olan olan aylık ortalama döviz geliri bu yıl 9.1 milyar dolara çıkarken, aylık ortalama döviz harcaması ise 8.9 milyar dolardan 19.8 milyar dolara kadar yükseldi. Her ay kazandığı dövizden 1.7 milyar dolar daha fazla döviz harcadı. 
     Günlük bazda ise ortalama 289.2 milyon dolar döviz geliri sağlayan Türkiye’nin döviz harcaması ise 354.5 milyon dolara çıktı. Türkiye’nin geçen yıl 35.5 milyon dolar solan günlük ortalama döviz açığı ise bu yıl 56.3 milyar dolara ulaştı. 
     
     DÖVİZ GELİRİ İTHALATIN ANCAK YÜZDE 98’İNİ KARŞILAYABİLDİ 
     Türkiye, ihracat, turizm, taşımacılık ve benzeri tüm döviz gelirleriyle ancak ithalatının yüzde 98.5’ini karşılayabildi. Toplam döviz gelirlerinin döviz giderlerini karşılama oranı ise yüzde 84.1’e geriledi. Geçen yılın aynı döneminde Türkiye, döviz gelirleriyle ithalatının yüzde 93.8’ini, toplam döviz harcamalarının ise yüzde 87.8’ini 
     karşılamıştı. 
     
</TEXT>
</DOC>
