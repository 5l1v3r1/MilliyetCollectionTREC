<DOC>
<DOCNO> 401692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/soneko31.html </URL>
<DATE> 2005/12/08/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Accent Era, Avrupa'da ilk olarak Türkiye yollarına çıktı... 
</HEADLINE>
<TEXT>

     Hyundai Accent, tamamen yenilenen görünümü ve ''Accent Era'' adıyla Avrupa'da ilk olarak Türkiye yollarına çıktı. 
     Bugüne kadar Türkiye'de 135 bin adetten fazla satılan ve tüm dünyada yaklaşık 3.5 milyon kişi tarafından tercih edilen Hyundai Accent, 55 milyon doları Türkiye'de olmak üzere toplam 200 milyon dolarlık yatırımla üçüncü nesline kavuştu. 
     Accent Era, Türkiye'de üretilip tüm Avrupa ülkelerine, Ortadoğu, Arabistan ve Afrika'ya ihraç edilecek. 
     Yeni aracın tanıtımı nedeniyle düzenlenen basın toplantısında konuşan Hyundai Assan Yönetim Kurulu Başkanı Ali Kibar, Hyundai Motor Company'nin, İzmit'teki Hyundai Assan fabrikasının gücüne, bulunduğu pozisyon, işçilik kalitesi ve iç pazardan aldığı talebe güvendiğini ifade etti. 
     Kibar, bu güvenin en büyük kanıtlarından birinin, bugün tanıtımını gerçekleştirdikleri yeni Accent modeli olduğunu vurgulayarak, ''Avrupa'da ilk olarak sizlerin huzuruna çıkan yeni Accent, Hyundai Assan için yeni bir dönemin başlangıcını simgelemektedir'' dedi. 
     2006 yılında iç pazarda 24 bin adet Accent Era satmayı planladıklarını kaydeden Kibar, şöyle devam etti 
     ''Önümüzdeki yıllarda da bu rakamları artırmayı hedeflemekteyiz. Accent Era'nın ihracatına, 2006 yılının başında başlıyoruz. Accent'in başta Batı ve Doğu Avrupa için bölgedeki tek üreticisi olarak, Ortadoğu, Rusya ve Afrika'ya 2006 yılı içinde toplam 22 bin adet ihraç etmeyi hedeflemekteyiz. Ayrıca Accent Era'mızın bazı parçalarını Hindistan'a ihraç etmeyi ve güçlü bir sinerji yaratmak amacıyla Hyundai Motor Hindistan fabrikasından da belli başlı parçaları ithal etmeyi öngörmekteyiz.'' 
     
</TEXT>
</DOC>
