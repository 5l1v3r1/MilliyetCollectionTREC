<DOC>
<DOCNO> 404035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sonsiy11.html </URL>
<DATE> 2005/12/16/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Kat Mülkiyeti Kanunu değişiyor... 
</HEADLINE>
<TEXT>

     Kat maliklerinden biri, bütün kat maliklerinin yazılı izni olmadıkça, binanın ortak yerlerinde inşaat, onarım ve değişik renkte dış badana yaptıramayacak. 
     Kat Mülkiyeti Kanunu’nda Değişiklik Yapılmasına İlişkin Kanun Tasarısı, TBMM Başkanlığı’na sunuldu. 
     Toplu yapı uygulamasının ortaya çıkardığı çok yönlü sorunların çözümlenmesini, yeni yapıların tabiat ve çağın gereklerine uygun, depreme dayanıklı şekilde yapılmasını öngören tasarıya göre, arsa paylarının bağımsız bölümlerin paylarıyla oranlı olarak tahsis edilmediği hallerde, her kat maliki veya kat irtifakı sahibi, arsa paylarının yeniden düzenlenmesi için mahkemeye başvurabilecek. 
     Tapuya kayıt işlemlerinde bürokrasiyi azaltan düzenlemeler içiren tasarıya göre, henüz yapı yapılmamış veya yapısı tamamlanmamış bir arsa üzerinde, kat irtifakının kurulması ve tapu siciline tescil edilmesi için, o arsanın malikinin veya bütün paydaşlarının buna ait istemle birlikte proje ve yönetim planı ile diğer belgeleri tapu idaresine vermesi gerekecek. 
     
     BİR YIL İÇİNDE KAT MÜLKİYETİNE GEÇİLECEK 
     Yapıları tamamlanmış olan kat irtifaklı binada, yapı kullanma izin belgesinin, alındığı tarihten itibaren 1 yıl içinde kat mülkiyetine geçilmesi zorunlu olacak. Belirtilen süre içinde kat irtifak hakkı sahiplerinden birinin veya varsa yöneticinin yazılı uyarısına rağmen, kat mülkiyetinin kurulması için tapu idaresine verilmesi gereken belgelerden eksik olanları tamamlamaktan veya imzalanması gerekenleri imzalamaktan kaçınan kat irtifak hakkı sahipleri, her bağımsız bölüm için bin YTL para cezası ödeyecek. 
     Kat maliklerinden biri, bütün kat maliklerinin yazılı rızası olmadıkça, binanın ortak yerlerinde inşaat, onarım ve tesis, değişik renkte dış badana veya boya yaptıramayacak. Ancak ortak yer ve tesislerdeki bir bozukluğun ana yapıya veya bağımsız bir bölüme veya bölümlere zarar verdiğinin ve acilen onarılması gerektiğinin veya ana yapının güçlendirilmesinin zorunlu olduğunun mahkemece tespit edilmiş olması halinde, bu onarım ve güçlendirmenin yapılması konusunda kat maliklerinin rızası aranmayacak. 
     
     ZARAR VERMEYECEK DEĞİŞİKLİKLER YAPILABİLECEK 
     Kat maliki, kendi bağımsız bölümünde, ana yapıya zarar verecek nitelikte onarım, tesis ve değişiklik yapamayacak. Tavan, taban veya duvar ile birbirine bağlantılı bulunan bağımsız bölümlerin bağlantılı yerlerinde, bu bölüm maliklerinin ortak rızasıyla, ana yapıya zarar vermeyecek onarım, tesis ve değişiklik yapılabilecek. 
     Kat maliki hakkında, bağımsız bölümün mülkiyetinin dava tarihindeki değeri o kat malikine ödenerek, bu mülkiyetin diğer kat maliklerine arsa payları oranında devredilmesi için davanın açılması, aksi kararlaştırılmış olmadıkça, diğer kat maliklerinin sayı ve arsa payı çoğunluğuyla karar vermesine bağlı olacak. Bu karara rağmen kat maliklerinden bir kısmı bu davayı açmak istemezse, davayı öteki kat malikleri açacak ve hakim hüküm vermeden önce, devir bedelinin ileride hak sahibine ödenmek üzere, bankada üçer aylık vadeli hesaba yatırılması ve makbuzunun ibrazı için davacılara uygun bir süre verecek. 
     
     DEVİR BEDELİ DAVALIYA ÖDENECEK 
     Devir bedelinin süresi içinde yatırıldığına ilişkin belge ibraz edildiğinde ve davanın kabulü halinde hakim, davalının bağımsız bölümünün mülkiyetinin davayı açmış olan kat maliklerine arsa payları oranında devredilmesine ve devir bedelinin işlemiş faiziyle birlikte davalıya ödenmesine karar verecek. 
     Dava hakkı, devir konusunda kat maliklerince alınan dava açma kararının öğrenilmesi tarihinden başlayarak, 6 ay ve her halde dava hakkının doğumundan başlayarak 5 yıl içinde kullanılmazsa veya dava sebebi ortadan kalkmışsa düşecek. 
     Kat irtifakı sahiplerinden biri kendine düşen borçları, noter aracılığıyla yapılan ihtara rağmen, bu ihtar tarihinden başlayarak 2 ay içinde yerine getirmezse, hakim, onun arsa payının ve kat irtifakının dava tarihindeki değeri karşılığında, öteki paydaşlara, arsa payları oranında devrine karar verecek. 
     
</TEXT>
</DOC>
