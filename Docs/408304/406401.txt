<DOC>
<DOCNO> 406401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/25/yasam/axyas02.html </URL>
<DATE> 2005/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Gece mevsiminin yalnız insanları 
</HEADLINE>
<TEXT>


Kenter Tiyatrosu, bu sezon "Kumarbazın Seçimi"nden sonra İngiliz tiyatrosunun yeni kuşak temsilcilerinden Rebecca Lenkiewicz'in "Gece Mevsimi" adlı oyununu sahneliyor 

KRİTİK Asu Maro 

İrlanda'nın küçük bir kentinde kalabalık bir aile... Üç genç kız, babaları ve anneannelerinden oluşan Kennedy ailesi... Ama kalabalık oldukları kadar da yalnızlar. Ailenin üzerine çökmüş bir gölge var sanki, yıllar önce onları terk edip Londra'ya giden Esther'in gölgesi. Kızların annesi, Patrick'in Selçuk Yöntem karısı, Lily'nin Yıldız Kenter kızı Esther... Onunla beraber evin neşesi de gitmiş sanki, en küçükten en büyüğe herkes ayrı ayrı kendine acımakla ve kendi yarasını kendi sarmaya çalışmakla meşgul. Baba sabahtan akşama içiyor örneğin ve acaba onun gibi üç kızı olan Kral Lear mı daha kötü durumda, yoksa kendisi mi karar veremiyor... "Başında bir de kayınvalidesi olduğuna göre" kendisi herhalde... 

Bir yabancı gelir ve... 
Kızların büyüğü, kütüphaneci Judith Demet Evgar kendisini umutsuzca sevmeye devam eden eski sevgilisinden Osman Sonant çıkarıyor örselenmişliğinin acısını... Küçük kız Maud'un Elvan Boran derdi ise annesiyle neredeyse tek bir anısı bile olmaması. Bir de elinden içki kadehi düşmeyen ortanca kız var, Rose Yeşim Koçak . Lily ise gerçekten sıradışı bir büyükanne. 70 yaşlarında ve şık olmak, sevişmek istiyor uzun süren "gece mevsimi"ndeki yalnızlığından kurtulmak için... Birbirlerini sevmek, birbirlerine tutunmak gelmiyor akıllarına. Ve bir gece bir yabancı katılıyor aileye... Şair Yeats'le ilgili bir film çeken şirket, başrol oyuncusu John Umut Temizaş için Kennedy'lerin bir odasını kiralıyor. 
Bundan sonrasını "Bir yabancı gelir ve ailenin hayatı altüst olur" gibi beylik bir cümleyle özetlemek mümkün. Zaten "Gece Mevsimi" de olağanüstü olaylar anlatmak gibi bir iddiası olmayan, ama anlattığını çok hoş bir ironiyle, zaman zaman sert bir dille, cesaretle anlatan bir oyun. Birinci sorunu iletişim kopukluğu olan, yalnızlığını içki kadehlerinde boğmaya çalışan bir kuşağa söyleyecek çok sözü var. İçinde kendi yaşam tarzına, kendi diline yakın bir şey bulamadığı için tiyatrodan uzaklaşan gençleri yakalayacağı kesin. Büyük büyük laflar etmiyor, başöğretmenlik taslamıyor, çok ağır insanlık hallerinden söz ederken bile izleyeni bunalımlara sürüklemiyor. 
Yönetmen Mehmet Birkiye oyunun ruhuna uygun, "samimi ve sansürsüz" bir dünya kurarak izleyenin kendini baştan sona "Gece Mevsimi"nin içinde hissetmesini sağlıyor. Diyaloglar son derece doğal, bizden. Şükran Yücel'in hiç çeviri izi taşımayan Türkçesiyle çok keyifli bir hal almış. 

Gençler çok başarılı 
Son yılların parlak tasarımcısı Barış Dinçel, Kennedy'lerin evinin bütün odalarını gösteren, zaman zaman hızla köşedeki bara ya da Judith'in çalıştığı kütüphaneye dönüşüveren çok fonksiyonel bir dekor yapmış. 
Oyunda en büyük övgüyü ise oyunculuklar hak ediyor. Yıldız Kenter elbette en hüzünlü anında bir muziplik yapıveren Lily'de harika. Selçuk Yöntem, sadece adının söylenmesi yeten, başka bir sıfat istemeyen bir aktör. Her sefer "en iyi performansı bu galiba" diyorsunuz, daha iyisini yapıveriyor... Ve de oyunda enerjisiyle, doğallığıyla bulunduğu sahnelerde gözünüzü üzerinden alamadığınız bir Yeşim Koçak, bir de hem çok güzel hem çok yetenekli, "Banyo" filminin bütün kötü anılarını silen Demet Evgar var ki mutlaka görülmeli. 


</TEXT>
</DOC>
