<DOC>
<DOCNO> 403218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/ekonomi/eko03.html </URL>
<DATE> 2005/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
9 gün tatilde yurtdışı akını 
</HEADLINE>
<TEXT>


Kurban Bayramı tatilinin 9 günü bulacak olması yurtdışı turlara talebi artırdı. Özellikle yurtdışı turlarındaki yüksek talep nedeniyle ek seferler konuldu 

NUR DAŞAR 

Dokuz güne çıkan Kurban Bayramı tatili, yurtdışı turlarına ilgiyi artırdı. Bayram tatilinden iki ay önce satışa çıkan turlarda, şu anda boş yer bulmak zorlaştı. 
Birden fazla destinasyona ilave sefer koymak zorunda kaldıklarını söyleyen acente yetkilileri, son birkaç yıldır bu kadar uzun bir bayram tatili olmadığı için taleplerin yoğunlaştığını söyledi. 

Fas çok moda 
Tur fiyatlarında önceki yıllara göre değişikliğin olmaması da talebin bu kadar artmasının başka bir sebebi. Bu yılki bayram tatilinde Türklerin gözde mek nı ise Güney Amerika ve Uzakdoğu ülkeleri. Orta Avrupa ülkeleri de her zamanki gibi büyük ilgi görüyor. Bu bayramın en büyük sürprizi ise Fas'a olan yoğun talep. 
Bu ilginin kendilerini de şaşırttığını söyleyen acente yetkilileri, bu yıl Çin ve Hindistan'a da gözle görülür bir rağbet olduğunu belirtti. 
Bayramda Güney Amerika'ya ilginin arttığını söyleyen Duru Turizm Yurtdışı Geziler Müdürü Ceylan Duru Berkman, "Özellikle Rio de Janerio ve Buenos Aires oldukça talep alıyor. Uzak destinasyonlara olan bütün turlar hemen bitti. Şimdi Avrupa satışları başladı" dedi. 

İlave sefer konuldu Etstur Yurtdışı Operasyonlar Müdürü İbrahim Cenk Okumuş, "Fas, bu yıl inanılmaz bir talep görüyor. Bütçesi kısıtlı olanlar içinse Mısır turları revaçta. Bu bayram ne tur çıkarsa satıyor" dedi. Okumuş, bir çok yere ilave uçaklar koymak zorunda kaldıklarını belirtti. 
Setur Yurtdışı Satış Sorumlusu Soner Candaş da bu yıl Avustralya, Afrika, Hindistan Nepal ve Çin'e yüksek talep olduğunu ifade ederek, "Güney Amerika'ya yaptığımız bütün turlar da doldu. Diğer turlar da bayrama bir ay olmasına rağmen neredeyse yüzde 80 oranında dolu" dedi. 


</TEXT>
</DOC>
