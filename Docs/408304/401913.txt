<DOC>
<DOCNO> 401913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/siyaset/siy06.html </URL>
<DATE> 2005/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelkurmay Hezeyan 
</HEADLINE>
<TEXT>


Genelkurmay Başkanlığı'ndan, 'Muhafız taburu TBMM'den çekilsin' diyen AKP'li Tosun'a tepki TSK'yı Türk ulusunun gönlünden uzaklaştırma gayreti olarak değerlendirilen bu tür girişimler hayretle karşılanmaktadır 

ANKARA Milliyet 


Genelkurmay Başkanlığı, AKP Tokat Milletvekili Resul Tosun'un "muhafız taburunun TBMM'den çekilmesi, diğer askeri kararg h ve kurumların Ankara dışına çıkarılması" yönündeki sözlerini, "TSK'yı Türk ulusunun gözünden ve gönlünden uzaklaştırma gayreti" olarak değerlendirdi. Tosun'un sözlerini "münferit bir hezeyan" olarak niteleyen Genelkurmay, "Bu davranışla yüce ulusumuzun gönlünde kimler tarafından ve hangi amaçla boşluk yaratılmaya çalışıldığı kamuoyunun takdirine sunulur" açıklamasını yaptı. 

Resmi açıklama 
Genelkurmay Başkanlığı internet sitesine dün konulan resmi açıklamada, Tosun'un Yeni Şafak gazetesindeki ifadelerine atıfta bulunularak, "Basın yayın organlarında, muhafız taburunun TBMM bölgesindeki mevcudiyetinden ve TSK'ya ait kararg h ve kurumların Ankara içindeki konumlarından rahatsızlık duyanlar olduğu şeklinde haberler yer aldığı görülmüştür" denildi. 

Takdir kamuoyunun 
Açıklamada şu ifadelere yer verildi 
"Geçmişte bir benzeri yaşanan bu olay karşısında daha önce kamuoyu bilgilendirilmiştir. Türk Silahlı Kuvvetleri'ni, bağrından çıktığı yüce Türk ulusunun önce gözünden, sonra gönlünden uzaklaştırma gayreti olarak değerlendirilen bu tür girişimler endişe ve hayretle karşılanmaktadır. Bu davranışla Yüce Ulusumuzun gönlünde kimler tarafından ve hangi amaçlarla bir boşluk yaratılmaya çalışıldığı ve bunun olası maksadı kamuoyunun takdir ve değerlendirmelerine saygı ile sunulur." 

Ne demişti 

Tosun, Yeni Şafak'taki köşe yazısında, Ankara'nın "sivil başkent" yerine "askeri başkent" görünümü içinde olduğunu belirterek, Genelkurmay Başkanı Orgeneral Hilmi Özkök'e "Meclis'te bulunan Muhafız Alayı'nı çekin" çağrısında bulunmuştu. TBMM'de milletvekili bürolarının bitişiğinde bulunan kışlanın milletvekillerinin çalışmalarını olumsuz etkilediğini savunan Tosun, "AB gündeme getirmeden Genelkurmayımız Muhafız Alayı'nı Meclis'ten çekmeli, Kara Harp Okulu'nu şehir dışına çıkarmalı, kuvvet komutanlıklarını daha sakin semtlere taşımalı" talebinde bulunmuştu. 


</TEXT>
</DOC>
