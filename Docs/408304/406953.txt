<DOC>
<DOCNO> 406953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sondun24.html </URL>
<DATE> 2005/12/27/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Rumlar'dan Türkiye 2006 tehdidi 
</HEADLINE>
<TEXT>

     Kıbrıs Rum Yönetimi Dışişleri Bakanı Yorgo Yakovu, Türkiye'nin liman ve havaalanlarını Rumlara açmaması halinde, 2006 yılında AB ile karşı karşıya geleceğini ileri sürdü. 
     İngiliz Reuter ajansına demeç veren Yakuvo, Devlet Bakanı ve Başbakan Yardımcısı Abdüllatif Şener'in ''Türkiye'nin bu konuda tek taraflı bir adım atmayacağı'' yolundaki açıklamasını değerlendirirken, ''Eğer Başbakan Yardımcısı bunu söylediyse, bu, AB ile çatışmaya giden yola doğru gittiklerini gösterir'' dedi ve bunun ''sadece bir zaman meselesi olduğunu'' söyledi. 
     ''Kıbrıs Rum kesimi , AB üyesi bir ülkedir. Türkiye'nin müzakerelere başlaması için, bizim de mutabakatımız gerekliydi. Türkiye'nin belirli bir biçimde hareket edeceğine emin olduktan sonra buna razı olduk'' diyen Yakovu, ''Türkiye'nin, AB sürecinde bugüne kadar yaptıklarını ortaya koymak zorunda kalacağı bir randevu gününün olacağını'' belirtti. Yakovu, ''Eğer şimdiki yolu devam ettirmeyi tercih ederse, yapmacık tezleri ne olursa olsun, Türkiye kendi kendisini, AB ile çatışmaya giden bir güzergaha koyacak'' dedi. 
     Türkiye'nin ilerleme süreciyle ilgili 2006'da bir gözden geçirmenin olacağını kaydeden Yakovu, ''Biz bunun, Avusturya'nın dönem başkanlığı döneminde, yani 2006'nın ilk yarısında olmasını istiyoruz. Ama 2006 içerisinde mutlaka olacak'' dedi. 

     
</TEXT>
</DOC>
