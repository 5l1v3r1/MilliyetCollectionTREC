<DOC>
<DOCNO> 400491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/sonspo11.html </URL>
<DATE> 2005/12/04/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Appiah PSV maçında puan alıp, torba atlamalıyız... 
</HEADLINE>
<TEXT>

     Fenerbahçeli futbolcu Stephen Appiah, PSV Eindhoven ile oynanacak Şampiyonlar Ligi maçını değerlendirerek, ''PSV Eindhoven'i yenip, UEFA'da fazla puan alarak, torba atlamalıyız'' dedi. 
     Fenerbahçe Kulübü resmi internet sitesi ''www.fenerbahce.org''a açıklamada bulunan Appiah, Şampiyonlar Ligi maçlarındaki başarısız sonuçların, kart cezaları ve sakatlıklarla yakından ilgili olduğunu belirterek, ''Ne kadar yukarıya doğru çıkma şansınız sürse bile, bazen beklemediğiniz kartlar ve sakatlıklar sizi alacağınız sonuçlardan mahrum eder. Schalke 04 maçında kart cezalıları vardı, ardından da Alex sakatlandı. Yenilgiler olduğu zaman hiç kimse bunun yorumunu yapmaz. Çünkü önemli olan sonuçtur'' diye konuştu. 
     ''Bir yıl sonra hiç kimse sizin eksik oyuncular yüzünden maç kaybettiğinizi konuşmaz'' diyen Appiah, şöyle devam etti 
     ''Herkes skorla ilgilenir. Aslında Fenerbahçe hedefleri olan bir kulüp, 4. torbadan Şampiyonlar Ligi'nde mücadele etti. Burada önemli olan her zaman bir sezon sonra bir üst torbayı hedeflemektir. PSV ile yapacağımız maçtan galibiyetle ayrılacağız, ancak bu galibiyet bize yetmiyor. UEFA'da da puanlar alıp bir sonraki daha yukarıdaki torbada olmalıyız. Benim inancım mevcut kadro ile Fenerbahçe bunu başaracak güçte. Sürpriz yaşamazsak istediğimiz sonuçları alırız. Çünkü taktik disiplinle, motivasyonla Milano'da oynadığımız maçta yapabileceklerimizi gösterdik. PSV Eindhoven maçında farklı olacağız.'' 
     
</TEXT>
</DOC>
