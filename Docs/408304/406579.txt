<DOC>
<DOCNO> 406579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/spor/aspo.html </URL>
<DATE> 2005/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bu çatıyı bozmam' 
</HEADLINE>
<TEXT>


Fenerbahçe'nin çalıştırıcısı Daum'un, ara transferde yönetimden özellikle yabancı oyuncu istemeyeceği bildirildi. Alman teknik adamın, Ankarasporlu Erman Özgür dışında yerli futbolcu düşünmediği öğrenildi 


Sarı-lacivertli takımın Teknik Direktörü Christoph Daum'un, 1 Ocak'ta başlayacak olan ara transfer döneminde, yönetimden futbolcu istemeyeceği öğrenildi. 
Maldiv Adaları'nda tatilde bulunan Alman çalıştırıcının, Antalya kampı sırasında yönetim kurulu ile yapacağı toplantıda, özellikle yabancı oyunculardan memnun olduğunu söyleyeceği bildirildi. Daum'un Alex, Anelka, Aurelio, Nobre, Appiah ve Luciano'nun lig performanslarını beğendiği, bu nedenle yabancıları değiştirmeyi düşünmediği ifade edildi. Daum'un, "Zaten ara transferde alacağımız yabancının uyum süresi uzun olur. Ayrıca bu dönemde kulüpleriyle sorunları olan oyuncular piyasaya çıkar. Bizdeki yabancılar Fenerbahçe'ye çok yararlı oluyor" dediği vurgulandı. 

Kalma garantisi verdi 
Alman hocanın, yerli oyuncu olarak da Ankarasporlu Erman Özgür'le ilgilendiği, ancak bu transferde ısrarcı olmayacağı da belirtildi. Daum'un, "Türkiye'deki en iyi yerli oyuncular da bizde. Bu nedenle kadroya takviyeye gerek yok. Çatıyı bozmam. Sadece Erman düşünülebilir" yorumunu yaptığı, ayrıca Avrupa'da herhangi bir kulübe gitmeyeceği konusunda garanti vereceği öğrenildi.. 
Sarı-lacivertli yöneticiler ise henüz hocaları ile transfer konusunda bir görüşme yapmadıklarını, bu nedenle düşüncesini bilmediklerini söylediler. Yönetim, Antalya kampı sırasında bu konuyu masaya yatıracak ve gerektiği takdirde Daum'un raporu doğrultusunda transferi gündemine alacak. Ancak yönetimin de sezon sonunda transfer yapılmasını istediği vurgulandı. 

Kaptanın yeni yıl mesajları 

Devre arası tatilini ailesi ile birlikte Antalya'da geçiren Kaptan Ümit Özat çarpıcı açıklamalar yaptı. Tecrübeli oyuncu, ilk yarıdaki performanslarının kendilerinde rehavet yaratmaması gerektiğini söyledi, "Geçen sezon ilk yarıyı 43 puanla bitirmiştik. Bu sezon 45 puan topladık. Ancak rakibimiz Galatasaray da az puan kaybetti. Dolayısıyla 4 puan fark önemli bir avantaj ama ikinci yarıya daha konsantre girmeliyiz. Çünkü maçlarımız, hem hava koşulları, hem de rakip takımların yapacakları transferlerden dolayı daha zorlu geçecek. Bu sezon 3. şampiyonluğu elde etmek istiyoruz. Tabii ki, bunlar sözde kalmamalı. İlk şampiyonluğumuzda 11 puan geriden geldik. Futbolda işi bir an gevşek tutarsanız, işin zorluğunun farkına varmazsanız, her türlü tehlike sizi bekleyebilir. Dolayısıyla bu tehlike çanları kapımızı çalmadan puan farkını korumalı veya daha da artırmalıyız" dedi. 
Ümit Özat, Türkiye Kupası'nda statünün değişmesinin çok iyi olduğunu da belirterek, "Hem takımların maddi kazançları açısından, hem de Türkiye Kupası'nın daha cazip olması açısından anlamlı oldu. Önümüzde oynayacağımız 2 maç daha var. Dolayısıyla biz, Fenerbahçe takımıyız ve bu 2 maçı kazanıp bir üst tura çıkacağız. Fenerbahçe, 22 yıldır Türkiye Kupası'nı kazanamıyor. Bu çok uzun bir süre. Son 2 sezonun şampiyonu olarak, bu hasrete son vermek bu takımın hakkı diye düşünüyorum ve bu kadronun da bunu başarabileceğine inanıyorum" ifadesini kullandı. 
Fenerbahçe'nin kaptanı ayrıca, "Umarım yeni yılda her şey, herkesin istediği gibi olur. Umarım yeni yılda, daha kavgasız ve gürültüsüz maçlar, daha kavgasız ve gürültüsüz tribünler olur. Saha içinde de biz futbolcular olarak, centilmenliği bırakmadan güzel bir şekilde mücadele ederiz" diye konuştu. 


</TEXT>
</DOC>
