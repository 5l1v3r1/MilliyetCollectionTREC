<DOC>
<DOCNO> 404781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sonspo38.html </URL>
<DATE> 2005/12/19/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Özerten hakemleri uyardı Baraj açmayı beceremiyorsunuz 
</HEADLINE>
<TEXT>

     Hakemlerin saygın, güvenilir ve adil olabilmeleri için kişilikli olmaları gerektiğini belirten Futbol Federasyonu Merkez Hakem Kurulu MHK Başkanı Ufuk Özerten, bu karakterdeki hakemlerle yola devam etmek istediklerini söyledi. 
     Titanic Otel'de başlayan Futbol Federasyonu MHK 2005-2006 Sezonu Hakem Ara Semineri'nde hakemlere seslenen Özerten, Türk hakemlerinin en büyük eksikliğinin ''sevgisizlik'' olduğunu vurguladı. Başarılı olmaları için hakemlerden birbirlerini sevmelerini isteyen Özerten, ''Hiç bir zaman önünüzdekini arkadan çelme takarak geçmeye kalkmayın'' dedi. 
     Özerten, şöyle devam etti 
     ''Sizden kul hakkı yememenizi, adil ve güvenilir olmanızı istiyoruz. Sahada saygın, adil, güvenilir olmak için en önemli husus kişilikli olabilmektir. Sizin yaşınızdakilere kişilik, adamlık öğretemeyiz, sizlere futbolun kurallarıyla ilgili eğitim verebiliriz. Lütfen bu konuda samimi olun. Biz, bu kriterdeki arkadaşlarla yol arkadaşlığı yapmak istiyoruz. Bu kriterlere uygun olmayanlar ya ayrılacak ya da zaman içinde ayıklanacak. Bunu sizler yapacaksınız. Sizler kötü olanı açığa çıkarıp içinizde barındırmayacaksınız.'' 
     
     İÇKİ UYARISI 

     Bugüne kadar ''kadayıf üzeri kaymak tabakası'' olarak adlandırdığı süper lig hakemlerine beş yıldızlı otellerde, klasman hakemlerine de daha olumsuz şartlarda eğitimler verildiğini belirten Özerten, bu olanağı sağlayan Futbol Federasyonu Başkanı Levent Bıçakcı'ya teşekkür etti. 
     Seminerin yapıldığı otelle yapılan pazarlık sırasında içkinin kaldırılarak fiyattan düşülmesini istediğini anlatan Özerten, otelin konseptine uygun olmadığı için bu teklifin kabul edilmediğini söyledi. 
     Hakemlerden içki konusunda hassasiyet göstermelerini isteyen Özerten, ''Hakemlik adamlığına yakışır şekilde davranacağınıza inancımız tam. Bizleri mahçup etmeyeceğinize inanıyoruz'' dedi. 
     
     ''BARAJ AÇMAYI ÖĞRETEMEDİK'' 

     Klasman hakemlerinin yönettikleri maçları hafife aldıklarını dile getiren Özerten, hakemlere 'maçları küçümsemeyin' uyarısında bulundu. Hakemlerden çağa uyum sağlamalarını ve bilgisayar kullanmalarını isteyen Özerten, yakın zamanda eğitimlerin internet kanalıyla yapılacağını söyledi. 
     Hakemleri baraj açma konusunda eleştiren Özerten, ''Sizlere baraj açmayı öğretemedik. Göz kararıyla açıyorsunuz. Dünyanın önde gelen hakemleri pozisyonun durumuna göre adımlarla 9.15'i açıyor. Barajı adımlarla açmanız sizi küçültmez'' dedi. 
     Futbolun dünyanın en basit kurallarına sahip olduğunu ifade eden Özerten, medyada tiraj ve reytinglerin bu oyun üzerine kurulduğunu ve en büyük malzemelerin de hakem hatalarından alındığını söyledi. 
     Hakemlerden adil olmalarını isteyen Özerten, ''Bunu çoğunuz gerçekleştirdiniz. Bu sezonun yarısı itibarıyle 75 hakem cezaya kalmış ki bu genelin yüzde 10'u demek'' şeklinde konuştu. 
     Hakemlerin sürekli eleştirildiğini hatırlatan Özerten, ''Bu eleştirilerin hepsi haksız değil'' dedi. Hakem hatalarının sıfırlanamayacağını vurgulayan Özerten, bunu en aza indirmek için saha içinde hakemlerin birbiriyle uyum içerisinde olması gerektiğini sözlerine ekledi. 

     
</TEXT>
</DOC>
