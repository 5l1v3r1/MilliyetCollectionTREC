<DOC>
<DOCNO> 401302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sondun23.html </URL>
<DATE> 2005/12/07/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
ABD'den 'Kyoto sonrası'na da red 
</HEADLINE>
<TEXT>

     ABD, Kanada'da devam eden BM'nin küresel ısınmayla ilgili konferansında Kanada'nın, küresel ısınmayla mücadelenin geleceğini tartışma süreci başlatma önerisini reddetti. 
     Konferansa katılan Amerikalı bir yetkili, cuma günü Amerikan pozisyonuna ilişkin yapılan, ''ABD, BM'nin iklim konvansiyonu çerçevesinde, mücadelenin geleceğine ilişkin her türlü tartışmaya muhaliftir'' şeklindeki açıklamayı hatırlatarak, ''Bu açıklama hala geçerlidir'' dedi. 
     Kanada Çevre Bakanı Stephane Dion, BM'nin iklim konvansiyonuna taraf olan ülkelerin Montreal'deki toplantıda küresel ısınma hakkında uzun vadede işbirliği yapması için müzakere süreci başlatmasını önerdi. 
     ABD, 1992'de sera etkisine karşı mücadele konusundaki ilk anlaşma olan konvansiyona taraf olmakla birlikte, 1997'de imzalanan ve bu yıl yürürlüğe giren Kyoto Protokolü'nü reddediyor. 
     Montreal'de cuma günü sona erecek konferans, konvansiyonun işleyişine ilişkin bir toplantıyla 2012'ye kadar sera etkisi yaratan gazların atmosfere salımının azaltılmasını öngören Kyoto'nun yürürlüğe girmesiyle ilgili bir başka toplantıdan oluşuyor. Her iki toplantıda, 2012'den sonraya ilişkin görüşler tartışılıyor. 
     Kanadalı Bakan Dion'un teklifi ise, ABD'yi tamamen konvansiyona dahil etmek amacıyla konu hakkında nihai karar alınmasını hedefliyor. Ancak ABD'nin teklifi reddetmesinin, süren müzarekeleri çıkmaza soktuğu belirtiliyor. 
     Amerikan Senatosu, haziran ayında yönetimden, sera etkisi yaratan gazlarla mücadele konusunda, ''ekonomiyi önemli ölçüde zarara uğratmayan, ancak zorunlu önlemler içeren bir plan sunmasını'' istemişti. 
     Bush yönetimi, enerji fiyatlarını artıracağı ve ABD'de 5 milyon kişiyi işsiz bırakacağı gerekçesiyle Kyoto protokolüne karşı çıkıyor. 
     
</TEXT>
</DOC>
