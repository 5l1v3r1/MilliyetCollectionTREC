<DOC>
<DOCNO> 404560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/son/sontur25.html </URL>
<DATE> 2005/01/01/ </DATE>
<TIME> 18.52 </TIME>
<AUTHOR>  </AUTHOR>
<HEADLINE>
Sakarya'da gasp edilen sigaralar Sultanbeyli'de bulundu. 
</HEADLINE>
<TEXT>

     Sakarya'nın Akyazı İlçesi yakınlarında 2 sürücüsüyle yakılan TEKEL'e ait TIR'dan gasp edilen sigaraların, Sultanbeyli'deki bir depoda ele geçirildiği bildirildi. 
     İstanbul Valiliği Basın ve Halkla İlişkiler Müdürlüğü'nden yapılan yazılı açıklamada, Sakarya'da 21 Aralık 2004 günü meydana gelen, Kartal Sigara Fabrikası'ndan sevk edilen sigaraların gasp edilmesi ve 2 kişinin öldürülmesi olayıyla bağlantılı olarak, 22 Aralık 2004 günü Hadımköy Çakmaklı karayolu üzerinde BMW marka aracın içinde yakılmış halde bir erkek cesedi bulunmasına ilişkin İstanbul ve Sakarya il jandarma komutanlıklarınca araştırmalar yapıldığı kaydedildi. 
     Araştırmalar sonucunda BMW marka araçtaki cesedin, Kartal TEKEL Sigara Fabrikası Müdürlüğü'nde çalışan E.D'ye ait olduğunun tespit edildiği belirtildi. 
     Açıklamada, her iki olayın planlayıcısı ve emirleri veren kişinin İ.T. olduğu, olaylarda kullanılan 2 adet BMW marka aracın çenç olduğu, silahlar ve cep telefonları ile maddi desteğin İ.T. tarafından sağlandığı, Sakarya'daki silahlı gasp ve adam öldürme olayında kullanılan siyah BMW marka araç ile Hadımköy Çakmaklı karayolunda E.D'nin öldürülmesi olayında kullanılan BMW marka aracın sürücülüğünü İ.O.T'nin yaptığının tespit edildiği bildirildi. 
     İstanbul ve Sakarya il jandarma komutanlıklarınca yapılan operasyonla şüpheliler İ.T. ve İ.O.T'nin 29 Aralık'ta Pendik'te, firari C.B'nin ise 31 Aralık'ta İstanbul Aksaray'da yakalandığı kaydedilen açıklamada, şunlar kaydedildi 
     ''Şüpheli C.B, Kartal TEKEL Sigara Fabrikası'na ait sigara yüklü TIR'ın gasp edilmesi olayını İ.T'nin planladığını, TIR şoförünü TEKEL fabrikasında çalışan, kendileriyle anlaşmalı ortak olan E.D'nin tabancayla vurarak öldürdüğünü, araç muavini olan mağduru ise şüpheli H.Ü'nün tabancayla öldürdüğünü, kendisinin bu olayda şüpheli İ.T'nin emriyle TEKEL'e ait TIR'ın içerisinde öldürülen 2 mağdur ile sigaraları alarak İstanbul Sultanbeyli'deki bir depoya indirdiğini, daha sonra tekrar TIR ile birlikte Sakarya'daki olay yerine döndüklerini, İ.T'nin vermiş olduğu benzin bidonuyla aracı yaktığını, bu esnada kendisinin de yüzünün ve sağ elinin yandığını, bu olayları İ.T, H.Ü, M, H.T ve E.D. ile birlikte yaptıklarını, 22 Aralık günü saat 22.00 sıralarında İ.T'nin siyah renkli BMW marka araçla yanına gelerek birlikte yola çıktıklarında İ.T'nin, TEKEL fabrikasında çalışan E.D'nin fabrikada çalışması ve korkak bir tip olması nedeniyle ihanet edip olayı ihbar edeceği endişesiyle H.Ü'ye E.D'yi tabancayla öldürterek BMW araç içerisinde Büyükçekmece Hadımköy Çakmaklı karayolu üzerinde yaktırdığını itiraf etmiştir.'' Açıklamada, gasp edilen sigaraların Sultanbeyli'deki depo içerisinde ele geçirildiği belirtilerek, firarda olan 3 şüphelinin yakalanması için İstanbul ve Sakarya il jandarma komutanlıklarınca araştırmalara devam edildiği bildirildi. 
     
</TEXT>
</DOC>
