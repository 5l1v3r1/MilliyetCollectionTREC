<DOC>
<DOCNO> 407160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/dunya/adun.html </URL>
<DATE> 2005/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Diplomatik çuval 
</HEADLINE>
<TEXT>


İngiltere'nin Atina elçiliğinde görevli bir diplomatın, gizli servis MI6'nın Atina şefi olduğu ortaya çıktı. Lagman isimli diplomat, Yunan ajanlarla birlikte 28 Pakistanlıyı başlarına çuval geçirerek kaçırmış, ardından sorgulamış 

Taki Berberakis - Atina 


İngiltere'nin Atina Büyükelçiliği'nde görevli üst düzey bir diplomatın aslında İngiliz Gizli Dış İstihbarat Servisi MI6'nın Bölge İstasyon Şefi olduğu ve Yunanistan'ın başkentinde güpegündüz adam kaçırılması operasyonunda yer aldığı ileri sürüldü. 28 Pakistanlı mültecinin başlarına çuval geçirilerek kaçırılması ve Londra'daki temmuz saldırılarıyla ilgili olarak kanunsuz bir şekilde sorgulanırken dövülmeleri Atina'da tam bir skandal yarattı. 
Haftalık Yunan "Proto Thema" gazetesinde yer alan iddialar gündeme bomba gibi düştü. Gazete, 28 Pakistanlıya yönelik İngiliz - Yunan operasyonuyla ilgili haberinde hem MI6'nın, hem de Yunan Gizli Servisi EİP'in 6 ajanının adlarını verdi. MI6'nın istasyon şefi diplomatın adını Lagman olarak açıklayan "Proto Thema", ortak operasyondan Yunanistan Başbakanı Kostas Karamanlis'in özel kalem müdürleriyle Dışişleri Bakanı Petros Molivyatis ve Kamu Düzeni Bakanı Yorgo Vulgarakis'in de haberdar olduğunu bildirdi. 
Gazetenin, "Pakistanlıları işte bunlar kaçırdı" başlığıyla verdiği kapak haberinde, ajanların isimlerini sıralaması Atina'da, "Ajan isimleri yayımlanabilir mi " ve "İsimleri kim verdi " tartışmaları yarattı. 
28 Pakistanlı, "kaçırıldıkları ve işkence görerek sorgulandıkları" gerekçesiyle ajanlar hakkında suç duyurusunda bulundu. Pakistanlıların avukatı, "Ajanların yaptığı ağır suç, deşifre edilmelerinde hiçbir sakınca yok. Adalete hesap verecekler" dedi. 

Ajanlar çekildi 
Kamu Düzeni Bakanlığı kaynakları, "ajanların deşifre edilmesi yüzünden çok değerli elemanlarımızı, yurtdışı misyonlarından geri çekmek zorunda kaldık" dediler. Savcılık, kaçırılıp işkence görerek sorgulandıklarını ileri süren 28 Pakistanlı ile 6 EİP ajanının "yüz yüze sorgulanacaklarını" belirtti. 
İddialara göre, Londra'daki terör saldırılarından sonra Yunanistan'da yaşayan bazı Pakistanlıların İngiltere'deki soydaşlarıyla cep telefonunda konuştukları saptandı. 
Bunun üzerine Atina, Yanya ve İnofita kentinde yaşayan toplam 28 Pakistanlı, kaçırılarak bilinmeyen bir bölgede toplandı. Başlarına çuval geçirilen Pakistanlılar Londra'daki terör saldırılarıyla ilgili olup olmadıkları konusunda sorgulandı. Pakistanlılar sorgu sırasında dövüldüklerini ve işkence gördüklerini ileri sürüyor. Pakistanlılar, bir hafta süren sorgulama sonunda gözleri bağlanarak Atina'da bir sokağa bırakıldı. 


</TEXT>
</DOC>
