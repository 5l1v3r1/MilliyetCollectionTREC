<DOC>
<DOCNO> 402771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sonsiy23.html </URL>
<DATE> 2005/12/12/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
'Pamuk' dosyası Adalet Bakanlığı'nda' 
</HEADLINE>
<TEXT>

     CNNTÜRK.com 

Şişli 2. Asliye Ceza Mahkemesi, Adalet Bakanlığı'ndan "Türklüğü alenen aşağıladığı" iddiasıyla hakkında dava açılan yazar Orhan Pamuk için "yargılanma izni" istedi. Eski yasaya göre bakanlık izin vermezse duruşma başlamadan dava düşecek. 
     Orhan Pamuk'un avukatı Haluk İnanıcı, mahkemenin yazarın yargılanmasıyla ilgili dosyayı Adalet Bakanlığı'na gönderme kararı aldığını açıkladı. 
     Bu da, Orhan Pamuk'un yargılanıp yargılanmayacağına Adalet Bakanlığı'nın karar vermesi anlamına geliyor. Ancak Şişli Cumhuriyet Başsavcısı, dosyanın Adalet Bakanlığı'na gönderildiğini doğrulamıyor. 
     Orhan Pamuk'un avukatı Haluk İnanıcı, yayınevi aracılığıyla yaptığı yazılı açıklamada, mahkemenin dosyayı duruşma öncesinde, Cumhuriyet Savcılığı'na tevdi ettiğini ve yeni Türk Ceza Kanunu'nun mu, yoksa eski Türk Ceza Kanunu'nun mu lehe olduğuna ilişkin görüş istediğini belirtti. 
     Avukat savcının da, "iki yasa karşılaştırıldığında, her ikisinin de 6 aydan 3 yıla kadar hapis cezası öngördüğü saptanmıştır" şeklinde görüş bildirdiğini vurguladı. 
     
     'İpler Adalet Bakanlığı'nın ellerinde' 

     Avukat İnanıcı, yasa gereği sanık lehine bu suçtan takibat yapılmasının, Adalet Bakanlığı'nın iznine tabi olduğunu söyledi. İnanıcı mahkemenin, bu ara karara rağmen, yargılamanın durmasına hükmetmediği için 16 aralık günü duruşmanın yapılacağını belirtti. 
     Avukata göre Adalet Bakanlığı izin verir ve bu karar duruşma gününe kadar mahkemeye yetişirse, mahkeme yargılamayı bu yazıya bağlı olarak yürütecek. Yetişmemesi halinde ise Orhan Pamuk'un sorgusunun yapılması mümkün olmayabilecek. 
     Avukat Haluk İnanıcı, müvekkilinin mahkemece başka bir ara karar verilmediği takdirde, duruşma günü mahkemeye gideceğini vurguladı. 
     Ancak Şişli Cumhuriyet Başsavcısı Metin Fadıllıoğlu, dosyanın Adalet Bakanlığı'na gönderildiğini doğrulamadı. Fadıllıoğlu, duruşmanın 16 aralık günü yapılacağını söyledi. 
     
     Pamuk hakkında 'Türklüğe hakaret' davası açıldı 

     Orhan Pamuk, İsviçre'de yayımlanan bir dergiye verdiği röportajda "bu topraklarda 1 milyon Ermeni, 30 bin Kürt öldürüldü" açıklamasında bulunmuştu. Yazar hakkında Şişli Cumhuriyet Başsavcılığı'nca, 'Türklüğü alenen aşağılama' suçunu işlediği iddiasıyla kamu davası açılmıştı. 
     Pamuk’un davanın duruşmasına gelmemesi halinde polis zoruyla’ getirilmesi için de karar çıkarılmıştı. Üç yıla kadar hapsi istenen Pamuk savcılık ifadesinde, "ben Türküm ve bununla da gurur duyuyorum" demişti. 
     Geçtiğimiz ekim ayında Almanya'nın Frankfurt kentinde Alman Yazarlar Birliği'nin 'Barış Ödülü'nü alan Pamuk, burada yaptığı konuşmada da "açık ve net bir şekilde tekrarlıyorum. '1 milyon Ermeni, 30 bin Kürt öldürüldü' dedim. Bu sözlerimin arkasındayım" demişti. 
     
</TEXT>
</DOC>
