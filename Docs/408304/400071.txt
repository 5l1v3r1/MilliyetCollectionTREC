<DOC>
<DOCNO> 400071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sontur21.html </URL>
<DATE> 2005/12/02/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Kayıt dışı ceplere mesaj gönderimi başlıyor 
</HEADLINE>
<TEXT>

     Telekomünikasyon Kurumu Başkanı Tayfun Acarer, kayıt dışı cep telefonlarıyla ilgili bilgilerin bugün itibariyle gönderildiğini, operatörlerin kayıt dışı cep telefonlarına kayıt işlemini yaptırmalarını içeren uyarı mesajlarını 5 Aralık Pazartesi günü göndermeye başlayacağını bildirdi. 
     Acarer, Telekomünikasyon Kurumu’nda düzenlediği basın toplantısında, kayıt dışı telefonların kayıt altına alınmasını öngören 5392 sayılı kanunun 13 Temmuz’da yürürlüğe girdiğini, bu yasanın 
     uygulama için verdiği 5 aylık sürenin de 13 Aralık’ta dolacağını anımsattı. 
     Yasanın, uygulamaya ilişkin Kuruma verdiği görevler doğrultusunda çeşitli faaliyetlere başladığını ve bunların devam ettiğini kaydeden Acarer, Kanunun uygulama sürecinde herhangi bir sorun olmadığını söyledi. 
     Kanunun cep telefonu gaspı ve bu alandaki kayıt dışı ekonomiyi kontrol altına almak üzere hazırlandığını belirten Acarer, 13 Temmuz 2005 tarihine kadar olan son 2 yıllık dönemde Emniyet Genel Müdürlüğü 
     kayıtlarına göre çalıntı ve gasp olayları nedeniyle 7 kişinin öldüğünü, 600’ün üzerinde vatandaşın yaralandığını, 32 binin üzerinde de gasp olayı yaşandı. 
     Yasanın çıktığı günden bu yana gasp olaylarında yüzde 75-80 oranında azalma olduğunu, hiçbir ölüm olayının meydana gelmediğini belirten Acarer, mevzuatın sosyal getirisinin tartışılamayacağını ifade etti. 
     12 Temmuz itibariyle 12 milyon kayıt dışı, 6 milyon adet IMEI 
     numarası klonlanan toplam 18 milyon kayıt dışı cihaz olduğunu, bunların bedelinin 4 milyar doları bulduğunu ifade eden Acarer, yasayla bu alandaki kayıt dışılığa müdahale edildiğini vurguladı. 
     Yasayla kayıtlı makinaların satışında ciddi artış kaydedildiğini vurgulayan Acarer, milli ekonomi içinde ciddi bir yararın telafi edilme noktasına geldiğini söyledi. 
     
     KLONLU TELEFONLAR BAKIM MERKEZLERİNE 

     Kayıt dışı telefonların kayıt altına alınması için GSM operatörlerine kayıt dışı cep telefonlarıyla ilgili manyetik ortamda bilgiyi bugün gönderdiklerini belirten Acarer, şöyle devam etti 
     "5 Aralık Pazartesi gününden itibaren GSM operatörleri tarafından abonelerine SMS mesajları gönderilmeye başlanacak. Kayıt dışı ve klonlanmış olan makinaların mümkün olduğunca abone merkezlerine gitmeden, faturalardan veya kontör değerlerinden düşülmesi kabul edilecek şekilde kayıt altına alınması hedefleniyor. Yani abone merkezlerinin önündeki büyük yığılmayı önlemek, abonelerin saatlerce kuyrukta kalmasını önlem almak amacıyla böylesine bir uygulama getiriyoruz. 
     Bu arada 5 YTL ödemek istemeyen ve faturasını ibraz edebilecek durumda olan aboneler de abone merkezlerinde ibraz ettikleri takdirde ücret alınmayacak. Klonlanmış makinalarda klonlu numara ile SIM kart numarası eşleştirilerek çok büyük miktarda makinanın bloke edilmesi önlenecek ancak bu arada bir kısıtlama söz konusu olacak. SIM kart numarası ile klonlanmış numara eşleştirileceği için başka bir SIM kart veya makinanın kullanılması sırasında kısıtlamalar getirilecek ve klonlanmış makinanın bu sorunun bakım merkezleri aracılığı ile çözülmesi tavsiye edilecektir." 
     
     "BİR TAKIM SORUNLAR ÇIKABİLİR" 

     Acarer, ikinci el makinalarda el değişiminin kayıt içinde olması ve makinanın kullanıcısının Kurum tarafından bilinmesinin hedeflendiğini belirten Acarer, şunları kaydetti 
     "Kanuni sürecin uygulanmasında herhangi bir geri adım atma, erteleme veya iptal etme gibi herhangi bir şey söz konusu değildir. 
     Kayıt dışı makinalarla ilgili sorun Türkiye’nin sorunudur. Bu sorunun çözümünde ilgili her birimin azami ölçüde üzerine düşeni yapacağını yürekten inanıyoruz. Kanunun uygulamasında Kurum ciddi bir işlev yüklenmiştir. 
     Bu sürecin uygulanmasında bir takım sıkıntılar yaşanabilir. Bunlar doğaldır. Çünkü kastettiğimiz kitle yaklaşık 20 milyon kişidir, yani 20 milyon makinadan bahsediyoruz. Bugüne gelene kadar ilgili tüm 
     kuruluşlarla başta GSM operatörleri olmak üzere herkesle defalarca toplantılar yapıldı ve ortak uygulama şekli ortaya çıktı. Buna herkes sahip çıkmalı. 10 yıldır biriken sorunların 10 günde çözülmesini beklemek biraz hayal olur ama herkesle görüştüğümüzde çok yararlı olduğu söylenilen bir uygulama şeklidir. İnşallah ciddi sorun çıkmadan tüketiciler mağdur olmadan bu sorun çözülür diye ümit ediyorum." 
     
     EN AZ 2 MESAJ GİDECEK 

     Acarer, mesaj gönderme işleminin ne zaman tamamlanacağına ilişkin soruyu yanıtlarken, en az 2 mesaj gönderileceğini, ilk mesajların gönderiminin 3-4 günde tamamlanmasını beklediklerini, bunun ardından ikinci mesajların gönderileceğini söyledi. 
     Acarer, kayıt işleminde alınacak 5 YTL ücretin ise bir sonraki ayın faturasına yansıtılacağını, kontörlü hatlarda kontörden düşüleceğini belirtti. 
     
     13 TEMMUZ SONRASINDA ALINANLAR 

     Acarer, bir başka soru üzerine, 13 Temmuz’dan sonra kayıt dışı olarak Türkiye’ye gelen ve kullanıcılara ulaşan telefonlarla ilgili yapacak bir şey bulunmadığını, kanunun bu telefonların kesin olarak bloke edilmesine hükmettiğini belirtti. 
     Tayfun Acarer, 13 Aralık sonrasında telefonu gasp edilen kullanıcıların ne yapması gerektiği sorusunu yanıtlarken, kurulacak Abone İhbar Merkezi’nin 24 saat çalışır hale getirileceğini ve gasp edilen telefonun sahibinin bu merkeze bildirimde bulunarak, telefonun bloke edilmesini sağlayacağını kaydetti. 
     
     "SORGULAMALAR GECİKEREK YAPILACAK..." 

     Acarer, Bilgi İhbar Merkezi’nin kurulmasına ilişkin ihalenin iptal edilmesinin bu süreci nasıl etkileyeceğine ilişkin soruyu yanıtlarken, ihale sürecinin devam ettiğini, bu süreci 13 Aralık’tan önce bitirmeyi planladıklarını kaydetti. Acarer, "Bitmemesi işlemlerin daha ağır ve zor yapılmasına yol açacaktır. Sorgulamalar daha kısa sürede yapılması mümkünden şimdi biraz daha gecikerek yapılacaktır ama yapılacaktır" dedi. 
     Tayfun Acarer, telefonu gasp edilen abonenin önceden telefonunu Bilgi İhbar Merkezi’ne kayıt ettirmemesi halinde nasıl ihbarda bulunabileceğinin, gasp edilen telefonun gerçek sahibinin nasıl saptanacağının sorulması üzerine, "Bu işlemin yapılması gerekiyor. 
     Abonenin önce arayıp kendini, kredi kartında olduğu gibi, kimliği ile ilgili bilgilerin önce işlenmesi gerekiyor. Bu işlemler yapılacak ama şu anda sistem kurulmadığı için şu andaki mevcut imkanlarla yapılacağı için daha zor şekilde yapılacak, ama yapılacak" diye konuştu. 
     Sistemin ihale sürecinde olması nedeniyle mesajların şu anda sadece kayıt dışı makinalara gönderileceğini vurgulayan Acarer, şöyle devam etti 
     "Eğer sistem kurulsaydı, Bilgi İhbar Merkezi’ne öncelikle abonelerin mesaj veya sesle kendilerini tanıtmaları, sonra da bir gasp olayına maruz kaldığında kayıt çek edilerek teyit edilmesi istenecekti. Bu sistem şu anda ihale sürecinde. Belki 13 Aralık’a kadar sonuçlanacak. O konuda bir şey söylemek mümkün değil şimdiden. 
     Kayıt işlemi sistem kurulmuşken nasıl yapılacaksa şu anda da manuel olarak yapılacak." 
     
     YURT DIŞINDAN ALINAN CEP TELEFONLARI 

     Telekomünikasyon Kurumu Başkanı Acarer, bir başka soru üzerine, yurt dışından aldığı cihazlarda 13 Temmuz 2005 tarihinden önce getirenlerin faturasını ibraz ederek kayıt işlemlerini yaptırmaları gerektiğini, aksi halde cihazların kanun gereği kesinlikle bloke edileceğini kaydetti. 
     Acarer, 13 Aralık 2005 tarihinden sonra yurt dışından cep telefonu getirenlerin de aynı şekilde faturasını ibraz ederek kayıt yaptırabileceklerini ifade etti. 
     
</TEXT>
</DOC>
