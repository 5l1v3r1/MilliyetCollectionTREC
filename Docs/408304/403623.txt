<DOC>
<DOCNO> 403623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sondun23.html </URL>
<DATE> 2005/12/15/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Belçika'dan sert çıkış AB'de beyinler durdu... 
</HEADLINE>
<TEXT>

     Belçika Başbakanı Guy Verhofstadt, AB devlet ve hükümet başkanlarını bir araya getirecek zirve öncesinde yaptığı basın açıklamasında, AB'ye yönelik ağır eleştirilerde bulundu ve kötümser bir tablo çizdi. 
     Fransız ve Hollanda referandumlarının olumsuz sonuçlarının ardından bir ''düşünme süreci'' başlatıldığını, ancak bunun ''İspanyol uykusu'' haline geldiğini söyleyen Verhofstadt, ''AB'de düşünme süreci, beyinlerin de bir süre bloke edilmesi anlamına geliyor'' dedi. 
     ''Avrupa Birleşik Devletleri'' adlı kitabında, AB'nin çevresindeki ''sessizlik duvarı''nı yıkmayı hedeflediğini belirten Verhofstast, ''Toplantılarda artık 'Avrupa uyumu' veya 'Avrupa projesi' gibi deyimleri kullanamaz olduk. Artık sorunları aşmak ve yeni bir Avrupa projesi yaratmak zamanı gelmiştir'' diye konuştu. 
     
     BAŞBAKAN'IN KİTABI 
     ''Avrupa Birleşik Devletleri'' kitabında AB için federasyon ve konfederasyon sistemini savunan Verhofstadt, ''AB'nin gerilemesi tehlikesi bulunduğunu'' belirtiyor ve geçen yazdan beri AB anayasası projesinin ''buzluğa'' atılmasını, 2007-2015 bütçesinin ''çıkmazda'' olmasını ''kabus'' olarak nitelendiriyor. 
     AB'nin içinde bulunduğu ''düşünme sürecini'' eleştirirken, ''AB'nin geleceğini düşünmeye iki yıl ara vermenin AB menfaatlerine uygun olmayacağını'' söyleyen Verhofstadt, ABD tarihinden esinlendiğini belirterek, ABD ile AB tarihleri arasında benzerlikler olduğunu, ABD'de de federal sistemin inşasının kolay olmadığını anlatıyor. 
     Kitabını, ''AB projesini tekrar raylarına oturtmak için'' yazdığını belirten Verhofstadt, ''güçlü, yeni, ABD örneğinden esinlenen federal bir Avrupa'' önerdiğini söyleyerek, ''kutuplaşmanın son bulmasının ardından yeni yapılanmada sadece ABD'nin, özellikle siyasi ve askeri açıdan tartışmasız küresel güç olarak çıktığını'' savunuyor. 
     Kitabında bugünkü AB'yi, ''siyasi açıdan bölünmüş, ekonomik açıdan zayıflamış'' olarak niteleyen Verhofstadt, ''bazı tercihler yapılması'' gereği üzerine duruyor ve ''ekonomisi modernleştirilmiş siyasi bir Avrupa Birliği oluşturulmasını'' öneriyor. 
     Verhofstadt'ın ana önerileri arasında, ''küreselleşmeye ve nüfusun yaşlanmasına karşı koyabilecek bir sosyo-ekonomik strateji belirlenmesi'', ''araştırma-geliştirme ARGE faaliyetlerine büyük öncelik verilmesi'', ''Avrupa adalet ve güvenlik alanının oluşturulması'', ''ortak bir ordu kurulması'', ''tek sesli konuşmayı sağlayacak ortak dış politika belirlenmesi'' yer alıyor. 
     ''İki vitesli AB'' yaklaşımına da yer veren Verhofstadt, Avrupa Birleşik Devletleri projesine tüm üye ülkelerin katılması gerektiğini, ancak bunun mümkün olmaması halinde avro alanındaki ülkelerin ortak hareket edebileceğini belirtiyor. Verhofstadt, bu durumda bir ''konfederasyon'' sisteminin söz konusu olabileceğini savunuyor. 
     AB'nin askeri zayıflığına değinen ve Kosova örneğini vererek, ''AB düşünürken, ABD iş yapıyor'' diyen Verhofstast, şimdi gerekenlerin yapılmaması halinde, gelecekte 30 üyeli bir AB'nin, ''sadece büyük ülkelerin'' yönetimine kalacağını ifade ediyor. 
     Verhofstadt, ''AB bisiklete benzer. Durması halinde ayakta kalamaz, yıkılır'' diyerek, böyle bir düşüş halinde Avrupa'da sınır kapılarının tekrar oluşacağını, avronun son bulacağını, bireylerin ve malların serbest dolaşımının biteceğini, 50 yıllık emeklerin boşa gideceğini belirtiyor. 
     
     'DESTEK VAR' 
     Verhofstadt, basın açıklamasındaysa Fransa Cumhurbaşkanı Jacques Chirac'ın ''avro alanında bir şeyler yapılması'' görüşünde kendisini desteklediğini, Alman hükümetinin programının da bu yönde olduğunu, basından büyük destek aldığını belirterek, ''Ortak para birimimiz var ama sosyoekonomik stratejimiz yok'' dedi ve AB'nin, Finlandiya veya İtalya'da dükkanların açılış kapanış saatlerini belirlemek gibi ''boş şeylerle'' uğraştığını, bu yüzden referandum sonuçlarının olumsuz olduğunu kaydetti. 
     AB zirvesinden kriz çıkması olasılığına dikkat çekerken AB'ye yeni katılan ülkelere verilen maddi destek sözlerinin tutulması ve bütçenin çok kısıtlanmaması gereği üzerinde duran Verhofstadt, son aylarda, AB'nin bir ''federasyon'', ''Avrupa Birleşik Devletleri'' haline gelmesi fikrinin taraftar kazandığını söyledi. 
     
</TEXT>
</DOC>
