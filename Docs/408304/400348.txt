<DOC>
<DOCNO> 400348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/ekonomi/eko02.html </URL>
<DATE> 2005/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk - Yunan bankası yılbaşında faaliyette 
</HEADLINE>
<TEXT>


Türk tarafını İzmirli işadamlarının oluşturacağı Türk - Yunan bankası Aegean Commercial Bank, yılbaşında ilk şubesini İzmir'de açacak 

TAKİ BERBERAKİS Atina 

"Aegean Commercial Bank" Ege Ticaret Bankası ismiyle Türk - Yunan bankası kuruldu. Haftalık ekonomi gazetesi "Ependitis"'in haberine göre banka projesi, iki ülke arasında iş yapan Türk ve Yunan işadamlarının işbirliği ile hayata geçirildi. 
Ege Ticaret Bankası'nın Ocak 2006'da Yunan Merkez Bankası'ndan faaliyet izni alması bekleniyor. Gazete, bankanın ilk şubesini İzmir'de açacağını ve projeye göre Türkiye ve Yunanistan'da toplam 20'şer şube açılacağını belirtti. Bankanın sermayesi 60 milyon Euro olacak. Bankanın idare heyetini Türk ve Yunan bankacılar oluşturacak ve yöneticilerde yüzde 50'şerlik denge korunacak. 
Bankanın kuruluşuna Türkiye ve Yunanistan arasındaki ilişkileri artırmak için VI. Türkiye Ege Kıyıları ve Yunanistan Ege Adaları Ekonomik Zirvesi sırasında karar verilmişti. 
Yunan heyetin İzmir Ticaret Odası'na ekim ayında yaptığı ziyaretin ardından bankayla ilgili iki ülke başbakanından destek aldığını ve dışişleri bakanlarının da bankanın kurulacağını açıklamasından sonra çalışmalara başladıklarını bildirilmişti. Bankanın Atina ve İzmir şubelerinin aynı anda açılması planlanıyordu. 

Ticaret odası öncü 
Banka'nın Türk tarafını başkanlığını Ekrem Demirtaş'ın yaptığı İzmir Ticaret Odası'nın öncülüğündeki işadamları grubu oluşturacak. İsteyen herkes bankaya ortak olabilecek. Bankanın üç ay içinde Yunanistan Merkez Bankası'ndan faaliyet izni alabileceği tahmin ediliyor. Türkiye'deki şube için de Bankacılık Düzenleme ve Denetleme Kurumu'na başvurulacak. 


</TEXT>
</DOC>
