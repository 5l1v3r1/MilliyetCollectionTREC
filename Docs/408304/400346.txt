<DOC>
<DOCNO> 400346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/ekonomi/aeko.html </URL>
<DATE> 2005/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazda 'Kamer' tartışması 
</HEADLINE>
<TEXT>


Rus doğazgazı ithalatında, Cihan Kamer'in şirketi de dahil dört şirketin aldığı ihale öncesi Gazprom'dan 'ön yeterlilik' şartı getiren düzenlemede imzası olan AKP'li Aksoy, 'Bu maddede tereddüt etmiştim' dedi 

ANKARA Milliyet 

Başbakan Recep Tayyip Erdoğan'ın yakın dostu Atasay Kuyumculuk'un sahibi Cihan Kamer'in Gazprom şirketiyle anlaşarak yılda 10 milyar dolarlık doğalgaz sektörüne giriş yapmasına olanak sağlayan yasa, tartışmaya neden oldu. 
Rusya'dan doğalgaz ithalatında sözleşme devri için satıcı şirketten 'ön onay' öngören yasaya imza atan TBMM Sanayi Komisyonu Başkanı, AKP Milletvekili Soner Aksoy, bu hükmün kendisine ait olmadığını, bürokratların önerisini o zaman 'tereddütle karşıladığını' söyledi. 

Yasaya monte ettiler 
Kuyumcu Kamer'in Enelko ile ortak olduğu şirket, Gazprom'un Türkiye'ye ihraç ettiği 25 milyar metreküp gazın yüzde 10'unun toptancısı oldu. TBMM Genel Kurulu'nda 16 Haziran 2005'te kabul edilen yasa değişikliğiyle Gazprom'a 'kontrat devrinde ön onay' yetkisi getirilmişti. Böylece Enerji Piyasası Düzenleme Kurulu'nun EPDK yeterlilik belgesi verdiği 37 firma arasından yalnızca Gazprom'un onay verdiği dördü ihaleye katılabildi. Teklif olarak yasayı TBMM'ye getiren Aksoy, Milliyet'e yaptığı değerlendirmede, 'ısmarlama yasa' eleştirisini reddederek, şunları söyledi 
"Benim yasada hazırladığım bölüm, ilçelere gaz verilmesiyle ilgili birinci maddeydi. İkinci maddeyi BOTAŞ, EPDK ve Enerji Bakanlığı müşterek hazırladı. Getirdiler, 'monte edelim' dediler. Onların her birinin fikirleri ittifak etti ve benim teklifimin altına ilave ettik. Hatta o zaman tereddüt de geçirdim. Daha önceki bağlantı nedeniyle Türkiye adeta Rusya'nın kucağına oturtulmuş. Biz 'bir tek Türkiye oturacağına, 5 - 6 firma otursun, hiç olmazsa rekabet doğar' diye düşündük." 

'Kamer nasıl aldı ' 
Enerji ve Tabii Kaynaklar Bakanlığı Müsteşarı Doç. Dr. Sami Demirbilek ise, konuya EPDK'nın açıklık getirmesini isteyerek, şöyle dedi "Eski düzenlemede ihaleyi kazanan, Gazprom'a gidip kontrat devri için görüşüyordu. Şimdi ihale öncesinde Gazprom'a 'hangi şirketlerle kontrat devri yapacaksınız' diye görüş soruluyor. Bu ihaleye neden giremediklerini Zorlu'ya, BP'ye sormak lazım. 'Gazprom neden sizi değil de Kamer'i kontrat devri için seçti ' EPDK'ya sormak lazım, 'Kamer nasıl aldı ' diye. Gazın iletimini dağıtımını, ticaretini, müşteri ilişkilerini tarifelerini, imtiyaz lisanslarını EPDK düzenliyor. EPDK 'hayır' deseydi bir çok şey geçmezdi." 

EPDK'dan müşteri garantisi BOTAŞ'ın Rus doğalgazında ithalat sözleşmesi devri ihalesine Cihan Kamer'in ortağı olduğu Enelko şirketinin yanı sıra Ali Şen'in de ortakları arasında bulunduğu Bosphorus, Kent şekerlerinin sahibi Tahincioğlu Grubu ve Shell'de Rusya'dan ön yeterlilik alarak girdi ve bu ülkeden gaz getirme hakkını aldı. Bu dört şirket Rusya'dan bir yıl içinde alınan toplam 25 milyar metreküp doğalgazın 4 milyar metreküpünü Türkiye'ye ithal edecek. 
Ancak ithalatçı şirketlerden bazıları bu kez alıcı sorunu ile karşılaşılabilecek. EPDK Başkanı Yusuf Günay, şirketlerin bu sorununu çözmek için gerekli düzenlemeleri yapacaklarını söyledi. Düzenlemenin ithalatçı firmalara alıcı garantisi sağlayacağı ifade ediliyor. 


</TEXT>
</DOC>
