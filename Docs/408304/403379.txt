<DOC>
<DOCNO> 403379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/soneko33.html </URL>
<DATE> 2005/12/14/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
TAV, Tiflis Havaalanı inşaatına başlıyor... 
</HEADLINE>
<TEXT>

     Tiflis Uluslararası Havaalanı'nın inşaat ve işletmeciliğini üstlenen TAV Tepe Akfen şirketi, yarın inşaata başlayacak. 
     Tiflis Havaalanı İşletmeleri Genel Müdürü Ersel Göral, A.A muhabirine yaptığı açıklamada, projeyi üstlendikten sonra geçen 3 aylık hazırlık sürecinde, tüm altyapı çalışmalarını tamamladıklarını belirterek, inşaat işlerinin yarın vurulacak ilk kazmayla başlayacağını kaydetti. 
     Tiflis Havaalanı işletmesini 21 Ekim'de devraldıktan sonra 1 Kasım itibariyle gelirlerin toplanmasına başlanıldığını ifade eden Göral, havaalanı işletmesinde 570 personelin çalıştığını, bunların sadece 26'sının Türk vatandaşı olduğunu ifade etti. 
     İşletmeyi devraldıktan sonra verilen yer hizmetleri için 5.5 milyon dolar ayrıldığını ifade eden Göral, bu çerçevede yer hizmetlerinde kullanılan ekipmanların tamamının yenilendiğini söyledi. 
     İnşaat için gerekli olan tüm izinlerin alındığını, bu süreçte bir zorluk yaşamadıklarını anlatan Göral, ancak terminalin 5 bin metrekare daha büyütülmesi nedeniyle ekolojik izinlerin henüz tamamlanamadığını kaydetti. 
     Göral, havaalanı inşaatını 23 Kasım 2006 tarihinde bitirmeyi planladıklarını belirterek, günde 18-20 uçağın iniş yapabildiği pistin kapasitesinin, daha güvenli ve uluslararası standartlarda 40-44 uçak kapasitesine ulaşacağını kaydetti. 
     Ersel Göral, proje içinde yer alan Batum Havaalanı inşaatının da Mayıs 2006'da başlayacağını ifade etti. 
     Tiflis'in, TAV'ın yurt dışında 15.5 yıllık bir işletmeyi öngören ilk projesi olduğunu ifade eden Göral, bu projenin aynı zamanda Gürcistan'daki en büyük yabancı yatırımlar arasında yerini aldığını kaydetti. 
     
</TEXT>
</DOC>
