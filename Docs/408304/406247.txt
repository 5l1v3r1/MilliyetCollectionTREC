<DOC>
<DOCNO> 406247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/son/sondun14.html </URL>
<DATE> 2005/12/24/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Bağdat'ta kaçırılan Ürdünlü eliçilik görevlisinin takası için son 3 gün 
</HEADLINE>
<TEXT>

     Irak'ın başkenti Bağdat'ta, Ürdün Büyükelçiliği görevlisini kaçıranların, Ürdünlü yetkililere 3 gün süre tanıdığı bildirildi. 
     El Arabiya televizyonundan yayımlanan kısa görüntüde, Ürdünlü elçilik görevlisi Mahmut Selman Sedat'ı kaçıranlar, Sedat'ı serbest bırakma karşılığında Amman'da 9 Kasım'da 3 otele düzenlenen intihar eylemine katılan, ancak üzerindeki bombayı patlatamayan Iraklı Sacide Mübarek Atruş El Rişavi adlı kadının serbest bırakılması için 3 gün süre tanıyor. 
     Video görüntüsünde, salı günü kaçırılan Bağdat'taki Ürdün Büyükelçiliği'nde şoförlük yapan Sedat, silahlı ve maskeli 3 kişiyle görülüyor. 
     Amman'daki Radisson SAS otelinde, bombalı intihar girişiminde bulunan, ancak bombayı patlatamayan Sacide Mübarek Atruş El Rişavi'nin, Ürdün'deki saldırıları üstlenen El Kaide örgütünün Irak kolunun başı olarak gösterilen Ebu Musab El Zerkavi'nin şimdi hayatta olmayan yardımcısı Samir Mübarek Atruş Rişavi'nin kardeşi olduğu belirtilmişti. 
     İslamiyet'in doğuşunu anlatan 1976 yapımı ''Çağrı'' filminin yönetmeni Mustafa Akad ile kızı Rima dahil 60 kişinin hayatını kaybettiği saldırılar Ürdün'de görülen en büyük terör eylemi olmuştu. 
     Bu arada, Ürdün hükümet sözcüsü, ''Ürdün'ün teröristlerin baskısına boyun eğmeyeceğini'' söyledi. 
     Ürdün'ün terörizm karşısındaki tutumunun bilindiğini ve teröristlerin baskı, eylem ya da taleplerine boyun eğmeyeceklerini belirten sözcü, ''Her Ürdün vatandaşının hayatı önemlidir. Ürdün, vatandaşının serbest bırakılması için elinden geleni yapacaktır'' dedi. 
     
</TEXT>
</DOC>
