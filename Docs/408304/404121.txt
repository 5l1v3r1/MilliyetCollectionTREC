<DOC>
<DOCNO> 404121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sontur32.html </URL>
<DATE> 2005/12/16/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Başakşehir 5. Etap 2. Kısım satış kampanyası başladı 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, yerel yöneticilere hitaben, "Alınan kararlar sadece o bölgeyi ilgilendirmiyor, dünyaya hemen yayılıyor. Ülke açısından neleri getirip, neleri götüreceğini düşünmeleri lazım" dedi. 
     KİPTAŞ tarafından yapılan Başakşehir 5. Etap 2. Kısım satış kampanyası, Topbaş’ın katıldığı törenle başladı. 
     Törenin ardından basın mensuplarının sorularını yanıtlayan Topbaş, bir gazetecinin "Üsküdar Belediye Meclisi’nin içkili yerler konusunda aldığı kararı nasıl değerlendiriyorsunuz " şeklindeki sorusu üzerine, "Yeniden gözden geçirilmesi gereken bir karar. İstanbul’da 2006 yılında turizm patlaması bekliyoruz. Çıkan kararlar, bu durumu olumsuz yönde etkiler diye düşünüyorum" şeklinde konuştu. 
     Başka bir gazetecinin "Başbakan Recep Tayyip Erdoğan’ın dün Atatürk Havalimanı’nda Üsküdar Belediye Başkanı Mehmet Çakır ve kendisi ile görüştüğünü" hatırlatarak, "görüşmede kararla ilgili konunun geçip geçmediğini" sorması üzerine Topbaş, "Bu konu kısmen de olsa konuşuldu" dedi. 
     Topbaş, yerel yönetimlerin aldıkları kararlarda dikkat olmaları gerektiğini belirterek, "Ben buradan yerel yönetimdeki arkadaşlara sesleniyorum Alınan kararlar sadece o bölgeyi ilgilendirmiyor, dünyaya hemen yayılıyor. Ülke açısından neleri getirip, neleri götüreceğini düşünmeleri lazım" diye konuştu. 
     Kadir Topbaş, Kiptaş’ın 1340 konutluk satış kampanyası töreninde ise İstanbul’un en büyük probleminin trafik ve kente göçten kaynaklanan çarpık kentleşme olduğunu söyledi. 
     Çarpık kentleşmenin önüne geçmek için çalıştıklarını anlatan Topbaş, geçen yıl 19 bin 600 konut inşa ettiklerini bildirdi. 
     Büyükşehir Belediye Başkanı Topbaş, "Bu sene 27 bin konut inşasına başladık, tamamlayacağız. 5. Etap 1. Kısım tamamlandı, şimdi 2. Kısım için kampanyaya başladık" dedi. 
     Konuşmasının ardından Topbaş, Selim Sezer ve Murat Demirel adlı vatandaşların kayıtlarını bilgisayara girdi. 
     
</TEXT>
</DOC>
