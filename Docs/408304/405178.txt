<DOC>
<DOCNO> 405178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/dunya/dun02.html </URL>
<DATE> 2005/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Zengin K.Irak Türkiye'nin çıkarına' 
</HEADLINE>
<TEXT>


WASHINGTON AA 


Türkiye'nin Washington Büyükelçisi Faruk Loğoğlu, Ortadoğu'da demokrasinin yerleşebilmesi için din ve devlet işlerinin birbirinden ayrılması gerektiğini, Türkiye'nin deneyiminde laiklik ilkesinin, Türk demokrasisinin başarısında kilit rol oynadığını söyledi. Loğoğlu, Potomac Institute adlı düşünce kuruluşundaki konuşmasında Türkiye'nin bölgesinde 2006'ya ilişkin beklentilerini anlatırken, "kendi kişisel görüşlerini dile getirdiğine" işaret etti. 
İran'ın nükleer silah edinme yolunda ilerlediğini belirten Loğoğlu, Suriye liderliğiyle diyaloğun kesilmemesini önerdi ve Irak'ın birleşik kalması koşuluyla Kuzey Irak'ta güvenlik ve refahın gelişmesinin Türkiye'nin çıkarına olduğunu vurguladı. Ortadoğu'da demokrasinin gelişmesi yönündeki sürecin başladığını ifade eden Loğoğlu, Türkiye'nin AB'ye girmesinin, Birliğin Ortadoğu'daki derinliğini artıracağını vurguladı. Loğoğlu, İslam dünyasında ılımlı güçlerin kesinlikle Türkiye'yi AB içinde görmek istediğini ve bunun gerçekleşmesinin, bütün dünyaya muhteşem bir mesaj vereceğini kaydetti. 


</TEXT>
</DOC>
