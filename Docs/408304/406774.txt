<DOC>
<DOCNO> 406774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sontur23.html </URL>
<DATE> 2005/12/26/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Yemek fabrikası sahibi, sokak ortasında başından vurularak öldürüldü 
</HEADLINE>
<TEXT>

     İzmir’in Bornova İlçesi’nde yemek fabrikası sahibi Feridun Kandemir, sokak ortasında başından tabancayla vurularak öldürüldü. 
     Alınan bilgiye göre, Feridun Kandemir, Bornova 4 Sokak’ta bir manavdan alışveriş yaptığı sırada arkasından yaklaşan bir kişi, yakın mesafeden işadamının başına tabancayla ateş etti. 
     Kandemir, olay yerinde hayatını kaybederken, 25 yaşlarında olduğu bildirilen saldırgan, yaya olarak kaçtı. 
     Kemalpaşa’daki yemek fabrikasını bir süre önce sattığı ve yeni fabrika kurduğu öğrenilen Feridun Kandemir’in oğlu Hakan Kandemir, olay yerinde gazetecilerin sorusu üzerine, fabrikanın satışından babasının alacağını tahsil edemediğini, hatta fabrikayı alan kişiler tarafından tehdit edildiğini öne sürdü. 
     Hakan Kandemir, tehditlerle ilgili olarak babasının savcılığa suç duyurusunda bulunduğunu da bildirdi. 
     Kandemir’in, "tehdit edildiği" iddialarıyla ilgili araştırma başlatıldığı öğrenilirken, Kandemir’in 2 yıl önce ayağından tabancayla vurulduğu, 5 ay önce de otomobilinin kurşunlandığı belirlendi. 
     Alınan bilgiye göre, Asayiş Şube Müdürlüğü Cinayet Büro Amirliği ekiplerinin olayla ilgili soruşturmayı "çok yönlü" sürdürdüğü bildirilirken, Hakan Kandemir’in, öldürülen babası Feridun Kandemir’in "tehdit edildiği" yönündeki iddialarıyla ilgili de araştırma başlatıldığı öğrenildi. 
     Kandemir ailesinin yakınları, Feridun Kandemir’in 1.5 yıl önce, ilk kurduğu yemek fabrikasını 2 milyon YTL karşılığında sattığını, satışla ilgili ödemelerde aksaklık oluşması nedeniyle, taraflar arasında husumet çıktığını ileri sürdü. Kandemir’in, sattığı şirketin hak edişlerine "tedbir" koydurduğu, bunun üzerine karşı tarafın da Kandemir döneminden kalan borçlar nedeniyle hukuki mücadele başlattığı iddia edildi. 
     Öte yandan, cumhuriyet savcısı, Kandemir’in öldürüldüğü sokakta incelemelerde bulunduktan sonra, cesedi otopsi için İzmir Adli Tıp Kurumu’na gönderdi. Kandemir’in üzerinde, 7 bin dolar ve 200 YTL ile ruhsatlı bir silah çıktığı öğrenildi. 
     Kandemir’in, olay yeri yakınındaki otomobilde bekleyen şoförü Nevzat Keçeci ile oğlu Hakan Kandemir, ifadelerine başvurulmak üzere Cinayet Büro Amirliği’ne götürüldü. 
     Öte yandan Feridun Kandemir’in, 2 yıl önce de tehdit edildiği ve tabancayla ayağından vurulduğu belirlendi. Bu olayın ardından fabrikayı satan Kandemir’in, 2005 Temmuz ayında da otomobilinin kurşunlandığı öğrenildi. 
     
</TEXT>
</DOC>
