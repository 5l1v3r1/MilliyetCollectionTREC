<DOC>
<DOCNO> 401344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/soneko07.html </URL>
<DATE> 2005/12/07/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Vergi oranlarındaki düşüş kime, nasıl yansır 
</HEADLINE>
<TEXT>

     Mustafa TAN Referans Gazetesi 

Vergi kanunlarının yeniden yazımının söz konusu olduğu bu günlerde mükellefler açısından müjdeli bir haber gündeme yansıdı. Kurumlar vergisindeki yüzde 30'luk oran yüzde 20'ye, gelir vergisinin en üst oranı olan yüzde 40 yüzde 35'e düşürülüyor. 
     Vergi oranlarının yüksekliği ve bunun kayıtdışılığın önemli bir tetikleyicisi olduğu yıllardır dile getirilmiş ve şikayet edilmiştir. Böylelikle yatırımcıların vergi oranlarının yüksekliği konusundaki şikayetlerinin bir nebze olsun önüne geçilmiş olacak. 
     Maliye Bakanlığında vergi indirimiyle ilgili düzenleme yapılması pek de rastlanır bir durum değildir. Uygulama ile işletmeler üzerindeki vergi yükü hafifletilerek yatırımın ve istihdamın artırılması amaçlanmaktadır. 
     Aslında vergi oranları düşüyor ama sistemden önemli bir teşvik müessesesi kaldırılıyor. Yatırım indirimi. Müteşebbislerin rekabet şartlarını iyileştirmek ve yabancı sermaye yatırımlarını teşvik amacıyla yatırım indirimi istisnası uygulamasının kaldırıldığı ifade ediliyor. Ancak bunun ne kadar teşvik edici olduğu tartışmaya açık bir durumdur. 
     
     Gelir vergisi tarifesi yeniden düzenleniyor. 

     Halen gelir vergisinde ücretlilerde ve diğer gelirlerde ayrı uygulanmak üzere beş dilimde vergileme yapılmaktadır. Kişilerin gelirlerinin vergilendirilmesinde en alt oran 20, en üst oran 40 olarak uygulanmaktadır. Ancak ücretlilerde oranlar 5 puan eksik olarak uygulanmakta ve ilk gelir dilimi 15 oranında vergilendirilmektedir. 
     5281 sayılı Yasa ile en üst gelir diliminin tarifeden çıkarılması suretiyle tarifedeki dilim sayısı altıdan beşe, en üst oran 45'ten 40'a indirilmişti. Şu anda gündemde olan Kanun değişikliği ile ücretler ve diğer gelirler için uygulanan tarifenin tek tarifede birleştirilmesi ve dilim sayısının beşten dörde indirilmesi sözkonusu. Bu kapsamda vergi oranlarının yüzde 15, yüzde 20, yüzde 27 ve yüzde 35 olacağı ifade ediliyor. 
     Yeni oranlar 1 Ocak 2006'dan itibaren geçerli olacak. 
     Öngörülen düzenlemeler yasalaştığı takdirde yeni oranlar 1.1.2006 tarihinden itibaren elde edilecek gelirlere uygulanacak. 2005 yılına ilişkin verilecek olan beyannamelerde yer alan matrahlar eski tarifeye tabidir. Yeni oranlarla birlikte kim ne kadar vergi ödeyecektir Aşağıdaki tabloda 2005 yılı tarife dilimleri esas alınarak vergi indirimlerinin ödenecek gelir vergisini nasıl etkilediğini görmek mümkün. 
     

Dilimler Oran Öngörülen Oran 6,600 YTL'ye kadar 20 15 6,600-15,000 YTL arası 25 20 15,000-30,000 YTL arası 30 27 30,000-78,000 YTL arası 35 35 78,000 YTL fazlası 40 -      

Kazanç Sahibi Matrahı YTL Eski Vergi Yeni Vergi Asgari Ücretli 5,864,40 879,66 879,66 Normal Ücretli 30,000,00 6,420,00 6,720,00 Normal Ücretli 100,000,00 28,520,00 31,220,00 Tüccar 5,864,40 1,172,88 879,66 Tüccar 30,000,00 7,920,00 6,720,00 Tüccar 100,000,00 33,520,00 31,220,00      
     Gelir vergisindeki indirim kime yansıyor 

     Yukarıda özet olarak görüldüğü üzere vergi oranlarında yapılacak indirim ücretliler haricindeki kazanç sahiplerine olumlu olarak yansımaktadır. Yani ticari kazanç sahipleri, serbest meslek erbapları, menkul ve gayrimenkul sermaye iradı elde edenler eskisine oranla daha az vergi ödeyecekler. Bunun da nedeni mevcut tarifede ücretliler lehine uygulanan 5 puanlık indirimin tüm gelir sahiplerine teşmil edilmesidir. Yapılması düşünülen düzenlemede gelir vergisi tarifesindeki 25 oranının 27'ye yükseltilmesi öngörülüyor. Ayrıca 30'luk oran tarifeden çıkartılarak son dilim 35 oranında vergilendiriliyor. Şayet düzenleme bu şekilde yasalaşırsa ücret geliri elde edenlerin eskisine oranla daha fazla vergi ödeyeceği sonucu doğuyor. Ücretlilerde en üst gelir dilimine uygulanan oran 35 yerine 30 olursa bu olumsuz sonuç yüksek gelir grubundaki ücretliler için bertaraf edilebilir. Şu anda görünen ücretlilerde uygulanan en üst dilim oranının yani 35 oranının aynen korunduğu. Hal böyle olunca vergi indirimi kaynakta kesinti suretiyle vergilenen ücretlilere yansımamış görünüyor. Maliye Bakanlığının bu konuyu yapılacak yasal düzenlemede dikkate alıp, 15.000 YTL üzeri ücret geliri elde edenlerde vergi artışı yaratmayacağı kanaatindeyiz. 

     
</TEXT>
</DOC>
