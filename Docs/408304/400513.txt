<DOC>
<DOCNO> 400513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/sontur12.html </URL>
<DATE> 2005/12/04/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Kanseri 3. kez yendi 
</HEADLINE>
<TEXT>

     Samsun'da lenfoma ve meme kanserine yakalanan bir kadın, hastalığı 3. kez yenmeyi başardı. 
     İstasyon Mahallesi'nde yaşayan Sema Danışmaz 40 , 16 yaşında lenfoma kanseri olduğunu öğrendi. 3 yıl süren tedavinin ardından iyileşen, ancak 10 yıl sonra tekrar aynı hastalığa yakalanan Danışmaz, kemoterapi seanslarının ardından hastalığın olumsuz etkilerinden kurtuldu. 
     Danışmaz'a, 4 yıl sonra meme kanseri teşhisi konuldu. Sol göğsü alınan genç kadın, tedavinin ardından iyileşmeyi başardı. 
     Başından geçenleri AA muhabirine anlatan Danışmaz, azmi ve olumlu düşünceleri sayesinde her seferinde hastalığı yendiğini söyledi. 
     İlk kanser teşhisi konulduğunda 16 yaşında olduğunu belirten Danışmaz, şöyle konuştu 
     ''29 yaşında da koltuk altı bezelerinde problem çıktı. Ağır kemoterapi seansları geçirdim. Tam iyileştim derken 33 yaşında meme kanseri olduğumu öğrendim. Sol göğsüm alındı. Şu anda çok iyiyim ve bu hastalıktan tamamen kurtuldum. Kanser hastalığını bir grip gibi düşünüyorum. Gribi nasıl atlatıyorsak, hafife alıyorsak kanseri de o şekilde gördüm ve beynimden sildim.'' Babasını da akciğer kanserinden kaybettiğini ifade eden Danışmaz, hastalık nedeniyle hiçbir zaman moralini bozmadığını ve hep pozitif düşündüğünü söyledi. 
     Kanserden kurtulmak için değişik uğraşlara yöneldiğini açıklayan Danışmaz, şöyle dedi 
     ''Evimin bir odasını atölye haline getirdim. Burada mum yapıyorum. Hislerimi mumlara yansıtarak olumsuz düşüncelerden kurtuluyorum. Böylece hem para kazanıyorum, hem de hastalığımı yeniyorum. Hastalığa yakalanmak benim elimde değil, ama ondan kurtulmak benim elimde.'' Başından geçenlerle ilgili kitap yazmaya başladığını da kaydeden Danışmaz, Lösemili Çocuklar Derneği'nde de kanserli çocuklara ve insanlara yardımcı olduğunu sözlerine ekledi. 
     
</TEXT>
</DOC>
