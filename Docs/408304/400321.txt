<DOC>
<DOCNO> 400321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/son/sontur29.html </URL>
<DATE> 2005/12/03/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
İnternet üzerinden banka hesap şifresini çözüp, 9 bin YTL çektiler... 
</HEADLINE>
<TEXT>

     Bursa'da internet üzerinden banka hesap şifresi çözülen bir kişinin hesabından 9 bin YTL çekildi. Olayla ilgili Özbekistan uyruklu bir kişi gözaltına alındı. 
     Bursa Emniyet Müdürlüğü'nden yapılan yazılı açıklamada, internette sohbet ederken tanıştıkları Özbekistan uyruklu A.A ile bağlantı kuran Rusya Federasyonu vatandaşları A.K. ve V.P'nin, Bursalı işadamı Fatih S. ile ortak iş yaptıklarını, ancak kendilerine şirket adına gönderilen para için yüksek miktarda komisyon ödemek zorunda kaldıklarını belirterek, A.A'ya, Fatih S. adıyla gönderilecek parayı, başka bir bankadan kendi adıyla yüzde 10 komisyon karşılığında tekrar kendilerine göndermesini teklif ettikleri kaydedildi. 
     Bu teklifi kabul eden A.A'nın Bursa Hürriyet Mahallesi'ndeki bir banka şubesinden iki kez ayrı ayrı 4 bin 500 YTL çekerek, kendisiyle bağlantı kuranların hesabına parayı havale ettiği belirtildi. 
     Parasının kendisinden habersiz havale edildiğini fark eden Fatih S'nin başvurusu üzerine olayın farkına varan banka görevlileri, A.A'yı hesaplarda yaşanan bir sorunu bahane ederek bankaya çağırdı. 
     Bankada gözaltına alınan A.A'nın, emniyetteki ifadesinin ardından ''Dolandırıcılık'' iddiasıyla Cumhuriyet Savcılığı'na sevk edildiği bildirildi. 
     Bu arada, emniyet yetkilileri, vatandaşları uyararak interaktif bankacılık konularında dikkatli olmalarını istediler. 
     
</TEXT>
</DOC>
