<DOC>
<DOCNO> 403075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/soneko42.html </URL>
<DATE> 2005/12/13/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Kasım'da Reel Kesim Güven Endeksi 102.9 oldu... 
</HEADLINE>
<TEXT>

     Merkez Bankası Reel Kesim Güven Endeksi, Kasım'da, bir önceki aya göre 0.2 puan artarak 102.9 seviyesinde gerçekleşti. Bir önceki yılın aynı dönemine göre karşılaştırma yapıldığında ise endeksin yüzde 1.1 oranında gerilediği gözlendi. 
     Merkez Bankası'nın İktisadi Yönelim Anketi çerçevesinde Reel Kesim Güven Endeksi açıklandı. 
     Anket sorularına, sanayi sektöründe faaliyet gösteren 425 özel firma yöneticisi cevaplandırdı. Cevaplardan çıkan sonuçlar Ekim ayına göre değerlendirildiğinde, genel gidişat konusundaki görüşlerle iç pazara satılan mal hacmi ve hammadde stok eğilimlerinin endeksi olumsuz yönde etkileyen kalemler olduğu anlaşıldı. 
     Öte yandan, toplam istihdam beklentisi endeksinde belirgin şekilde artış görülürken, bunu toplam sipariş eğilimiyle yatırım harcaması beklentisi takip etti. Ayrıca toplam sipariş ve iç pazara satılan mal hacmi eğilimlerinde bir miktar mevsimsellik etkisi olduğu gözlendi. İhracat imkanları ve üretim hacmi beklentileriyle, mamül mal stok miktarı eğiliminde ise önemli bir değişiklik olmadığı saptandı. 
     Bir önceki yılın Kasım ayına göre karşılaştırma yapıldığında ise, toplam istihdam beklentisiyle, iç pazara satılan mal hacmi eğiliminde artış genel gidişat konusundaki görüşler, ihracat imkanları ve yatırım harcaması beklentileriyle hammadde stok eğiliminde azalış olduğu gözlendi. Diğer kalemlerde ise önemli bir değişiklik meydana gelmedi. 
     
     ENFLASYON BEKLENETİLERİ... 
     Bu arada, gelecek üç aylık dönemdeki Üretici Fiyatları Endeksi ÜFE enflasyonu beklentileri, mevsimsellikten arındırıldığında, ''aşağı'' yönünde görüş bildirenlerin lehine olan geçen ayki seyrin, belirgin şekilde zayıfladığı görüldü. Diğer taraftan yıl sonu ve gelecek on iki aylık döneme ilişkin ÜFE enflasyonu beklentileri, sırasıyla yüzde 8.0 ve 7.5 olarak belirtildi. 
     İçinde bulunduğu sanayi dalındaki genel gidişat konusunda ''daha iyimser'' olanların lehine olan geçen ayki eğilimin bir miktar azalarak korunduğu gözlendi. Buna göre katılımcıların yüzde 23.8'inin içinde bulunduğu sanayi dalı hakkında bir ay öncesine kıyasla ''daha iyimser'', yüzde 10.8'inin ise ''daha kötümser'' olduklarına ilişkin görüş bildirdikleri ortaya çıktı. 
     
</TEXT>
</DOC>
