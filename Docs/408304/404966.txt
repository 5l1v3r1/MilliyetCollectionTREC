<DOC>
<DOCNO> 404966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sondun10.html </URL>
<DATE> 2005/12/20/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Eminem'in şarkıları işkence aleti olarak kullanıldı 
</HEADLINE>
<TEXT>

     İnsan Hakları İzleme Örgütü, ABD'nin Afganistan'daki gizli bir cezaevinde Eminem'in müziğini işkence aleti olarak kullandığını ileri sürdü. 
     Merkezi New York'ta bulunan insan hakları örgütü yayımladığı raporda, ABD'nin geçen yıla kadar çalıştırdığı Kabil yakınlarındaki gizli cezaevinde mahkumlara işkence ettiğini belirtti. 
     Raporunda Etiyopya doğumlu bir mahkumun açıklamalarına yer veren örgüt, gizli cezaevinde Eminem ile Dr. Dre adlı rapçilerin müziklerinin işkence aleti olarak kullanıldığını kaydetti. 
     Etiyopyalı mahkum, zifiri karanlık cezaevinde 20 gün boyunca Eminem ve Dr. Dre müzikleri dinlemeye zorlandıklarını, sonra rap müziğinin yerini ''korkunç hayalet kahkahaları ve Cadılar Bayramı seslerinin'' aldığını söyledi. 
     Raporda, ''Karanlık Cezaevi'' olarak bilinen tutukevinde mahkumların uyumalarına izin verilmediği, duvarlara zincirlendikleri ve karanlıkta günlerce yüksek sesli müzik dinlemek zorunda bırakıldıkları vurgulandı. 
     Raporun, Guantanamo'daki zanlıların avukatlarının açıklamalarına dayanarak hazırlandığını belirten İnsan Hakları İzleme Örgütü, iddiaların resmi bir soruşturma açılmasına yetecek kadar ciddi olduğunun altını çizdi. 
     Amerikan Merkezi Haberalma Teşkilatı CIA , iddialarla ilgili yorum yapmadı. 
     
</TEXT>
</DOC>
