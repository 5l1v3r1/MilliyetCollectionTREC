<DOC>
<DOCNO> 403682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/soneko31.html </URL>
<DATE> 2005/12/15/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Kurban bayramında 2 milyon 700 bin kurban kesilecek 
</HEADLINE>
<TEXT>

     Tarım ve Köyişleri Bakanlığı Koruma ve Kontrol Genel Müdürü Durali Koçak, Kurban Bayramı'nda tahminlere göre, 2 milyon küçükbaş ve 700 bin büyükbaş kurbanın kesileceğini söyledi. 
     Genel Müdür Durali Koçak, Diyarbakır Tarımsal Araştırma Enstitüsü Toplantı Salonu'nda düzenlenen ''Hayvan Hastalık ve Zararlıları ile Mücadele Projesi Bölgesel Değerlendirme Toplantısı''nın açılışında yaptığı konuşmada, mesleklerinin, uluslararası sorumluluğu olduğuna dikkati çekti. Mesleklerinin, teknik, ahlaki ve etik kuralları olan bir meslek olduğunu ifade eden Dr. Koçak, ''İsrail, düşman olarak kabul ettiği Filistin'in hayvanlarını bile aşılıyor. Yoksa, bu hastalık kendi ülkesine de gelir. İmzanıza sahip çıkın, imzanızı satmayın. Herşeyden önce ailenize, toplumunuza ve ülkenize saygı duyun'' dedi. 
     
     ''HASTALIK, SAKLAMAKLA YOK OLMUYOR'' 
     Kurban Bayramı'nın yaklaşması nedeniyle, kurbanlık hayvan hareketlerinin yoğunlaşmaya başladığını vurgulayan Dr. Koçak, şöyle konuştu 
     ''Tahminlere göre 2 milyon küçükbaş ve 700 bin büyükbaş kurbanlık kesimi yapılacak. Her bayram sonrası, nerede, hangi hastalık patlayacak diye bekleniyor. Aşılanmamış ve kimliksiz hayvan göndermeyelim. Hastalıkla ilgili bir bilgi aldığımızda bu, bütün işlerimizin önüne geçmeli. Hastalıkla daha etkin mücadele etmemiz için hayvan hareketlerini kontrol altına almamız lazım. Kaçak hayvancılıkla ilgili suçlanıyoruz. Biz kolluk kuvveti değiliz, silahlı adamımız yok ki sınırda bekleyelim. Bu konuda muhataplarımızı mutlaka bilgilendirmek gerekir. Sanki batıda daha çok hastalık var da, doğuda yok gibi algılanıyor. Hastalıklar, saklamakla yok olmuyor. Bunları bildirirseniz sorunları çözebilirsiniz. Yoksa çözemezsiniz. Biz bir ölü kuşun bile peşindeyiz. Sık sık tarayacağız ve hastalık görüldüğü takdirde hemen o bölgeyi karantina altına alarak mücadele edeceğiz.'' Toplantıya, bölgedeki illerin Tarım İl Müdürlüklerinin temsilcileri de katıldı. 
     
</TEXT>
</DOC>
