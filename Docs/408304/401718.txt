<DOC>
<DOCNO> 401718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sonsiy09.html </URL>
<DATE> 2005/12/08/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Türkiye, turizm tanıtımını 5 kıtada 40 milyon dolar bütçeyle yürütecek 
</HEADLINE>
<TEXT>

     Kültür ve Turizm Bakanlığı, yeni dönemde Türkiye’nin tanıtımını, 5 kıtada 70’ten fazla ülkede, yüzlerce görsel malzemeyle ve 40 milyon dolar bütçeyle yürütecek. 
     Tanıtımda Türkiye’nin kültürel ve tarihi özellikleri ön plana çıkarılırken, deniz güneş ve kum alanındaki değerleri de pekiştirilecek. 
     Yetkililer, bakanlığın görsel çalışmalarda Türk turizminin çok yönlülüğünün vurgulanması amacıyla, Türkiye’nin tarihi ve kültürel değerleri ile deniz turizmini aynı afişte biraraya getirdiklerini ifade ettiler. 
     Yapılan tanıtım çalışmalarında turizm çeşitliliğinin vurgulanacağını kaydeden yetkililer, her bölge ve ülkenin tatil ihtiyacına, tercihlerine göre tanıtım yapılacağına işaret ettiler. Bu anlamda OECD ülkelerinde golf turizmi, deniz, kıyı turizmi, Arap ülkelerinde Karadeniz yayla turizmi ve termal turizm, çalışmalarına ağırlık verileceğini anlattılar. 
     Yetkililer, Türkiye’nin turizm tanıtımını, 5 kıtada 70’ten fazla ülkede, yüzlerce görsel malzemeyle ve 40 milyon dolar bütçeyle yürüteceğini, 2006 yılı bütçesinin kullanılmaya başlamasıyla bu miktarın artacağını ifade ettiler. 
     Reklam amaçlı çalışmalar dışında, halkla ilişkiler çalışmalarına da ağırlık verileceğini kaydeden Tanıtma Genel Müdürlüğü yetkilileri, Türkiye imajı için yurtdışından turizm yazarları, film yapımcıları ve gazetecilerin davet edileceğini kaydettiler. Yetkililer, halkla ilişkiler çalışmalarının binlerce dolarlık reklamlardan daha etkili olduğuna dikkati çektiler. 
     
     YENİ PAZARLAR 

     Yetkililer, tanıtımda bu yıl Çin’e özel bir önem verileceğini ifade ederek, şunları kaydettiler 
     "Çin’de Türkiye’ye ilgi artarak devam ediyor. Bu yıl Çin’de yapacağımız reklamları yüzde 50 artıracağız. Çinli turistler, özellikle Türkiye’nin ipek yolu üzerinde olması ile ilgileniyorlar tanıtımlarımızı bu yönde yapacağız. Japonya ve Kore’den de Türkiye çok ilgi var. 2005 yılında Kore’den Türkiye’ye gelen turist sayısı yüzde 65, Japonya’dan gelen turist sayısında ise yüzde 95 oranında artış var. Hindistan da bizim için yeni ve büyük bir pazar olarak görülüyor. Güney Amerika ülkelerinden de yüzde 75 oranında talep artışı var. Buralarda da tanıtıcı reklam yapacağız. 
     Her bölgeye olduğu gibi Ortadoğu ülkelerine de özel tanıtımlar gerçekleştireceğiz. Bu ülkelerde Karadeniz bölgesi ve termal turizm tanıtımlarına ağırlık vereceğiz. Arap ülkelerinin Türkiye’ye ilgilerini artırmak amacıyla 19-23 Ocak 2006 tarihleri arasında ’Umman-Türk Haftası’ etkinleri düzenleyeceğiz." Yetkililer 2006 yılı tanıtım çalışmalarının 5 grup halinde ihale edildiğini belirterek, ihaleyi kazanan firmaların tüketici profiline göre yeni tanıtıcı yayınlar ortaya koyacağını ifade ettiler. 
     
</TEXT>
</DOC>
