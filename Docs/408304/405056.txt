<DOC>
<DOCNO> 405056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sonsiy03.html </URL>
<DATE> 2005/12/20/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Lagendjik TSK, hükümetin yolundan gitmeli 
</HEADLINE>
<TEXT>

     TAHSİN AKSU İstanbul 

Türk ordusuyla ilgili yaptığı açıklamalar nedeniyle Hükümet Sözcüsü Cemil Çiçek tarafından eleştirilen AB Türkiye Karma Parlamento Komisyonu Eşbaşkanı Joost Lagendijk, Başbakan Recep Tayyip Erdoğan'ın Kürt sorununun demokratik yollarla çözüleceğini söylediğini hatırlatarak, "Ordu da hükümetin yaptığını yapmalı" dedi Doğuş Üniversitesi'nde dün "Müzakere Sürecinde Türkiye ve AB" konferansı veren Lagendijk, Türkiye'nin AB açısından "özel bir vaka" olduğunu söyledi. "Türkiye'nin üyeliği AB'yi topyekün değiştirecektir" diyen Lagendjik, "Hırvatistan'ın tam üyeliği kimsenin umurunda değil. Aynı şey, Makedonya ve Slovenya için de geçerli. Ama herkes Türkiye'nin ne olduğunu, nerede olduğunu biliyor. Türkiye çok büyük bir ülke" ifadelerini kullandı. 
     Orhan Pamuk davasının önemli olduğuna inanmadığını belireterek, davanın düşeceğini öngören Lagendijk, "Azınlık hakları, insan hakları gibi konularda ilerlemeler istenilen düzeye gelmemiştir. Genele bakmak gerekir. Türkiye'nin kadın-erkek, sivil-asker ve Kürt-Türk konularında yeniden düzenlemeler yapması gerekir" diye konuştu. 
     Çiçek'in dünkü Bakanlar Kurulu'nun ardından yaptığı açıklama hatırlatılan Lagendjik, Başabakan Erdoğan'ın Kürt sorununun çözümünde takip ettiği yolun demokratik bir yol olduğunu dile getirerek, "Güneydoğu'da, spiral şiddet görmek istemiyoruz. Şemdinli olayına bakın kim kimi tahrik ediyor Bu sorunun şiddetle çözüleceğini söyleyen herkesi eleştiririm" diye konuştu. 
     Lagendijk, Kıbrıs konusundaki bir soru üzerine de KKTC'ye uygulanan izolasyonun kaldırılması konusunda Avrupa Parlamentosu’nun çalışmaları olduğunu, ancak bunların bazı devletler tarafından engellendiğini söyledi. 
     
</TEXT>
</DOC>
