<DOC>
<DOCNO> 400593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/yasam/ayas.html </URL>
<DATE> 2005/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Malatya'da yeni bulgu Kuyu suyu 
</HEADLINE>
<TEXT>


İçme suyu şebekesine kuyu suyu bağlandığı ve Hıfzısıhha'nın ishal salgını öncesi yaptığı uyarılarının dikkate alınmadığı ortaya çıktı 

ÖNDER YILMAZ Malatya 

Malatya'da yaz döneminde suların azalması nedeniyle kanalizasyon sularının karışma ihtimali yüksek olan Kernek bölgesi su kuyusunun ana şebekeye bağlandığı belirlendi. İshal vakaların yoğunlukla görüldüğü İndere bölgesi başta olmak üzere diğer mahallelerin de bu kuyunun bağlandığı şebekeden su alması tüm şüpheleri Kernek üzerinde topladı. Kernek su kuyusuna ilişkin iddialar Hıfzısıhha'nın raporuna da girdi. Raporda, bu su kuyusunun ana su şebeke hattından ayrılmasının istendiği ve belediyenin bunu ishal vakalarının patlamasının ardından gerçekleştirdiği kaydedildi. 

'Tek sorumlu değilim' 
Salgınla ilgili olarak Milliyet'e değerlendirmelerde bulunan Belediye Başkanı Hüseyin Cemal Akın da "Kuyu suları genelde ilçelerde ve beldelerde kullanılıyor. Ama merkezde sıkıntı olunca devreye sokuluyor. Böyle bir tespitimiz yok, ama olabilir" dedi. 
1986'dan bu yana yenilenmediği için çürüyen su şebekesinin açığa çıkardığı olaylardan tamamen kendisinin sorumlu tutulamayacağını savunan Akın, "1.5 yıldır işbaşındayım. Bütün şebekenin değiştirilmesi imk nı yok, zaman da yok. Bütün faturanın 1.5 yıla yüklenmesi hakkaniyetle bağdaşmaz" diye konuştu. 

'Soruşturma başladı' 
Akın, ishal vakalarının ortaya çıktığı 21 Kasım'da olayın varlığını önce kabullenmeyip sonra itiraf etmesi konusunda da "Bana bilgi gelinceye kadar zaman geçti. Bilgi geldikten sonra ilgili birimlere temkinli olmaları konusunda uyarıda bulundum. Yanlış bilgilendirme var" sözleriyle açıkladı. 
Konuyla ilgili belediyede soruşturma başlattığını kaydeden Akın, İl Hıfzısıhha Kurumu'nun salgından önce çeşitli tarihlerde gönderdiği üç uyarı raporunun neden dikkate almadığı yönündeki soruya da şu yanıtı verdi 

'Kazıp mühürledik' 
"Hıfzısıhha kurumundan herhangi bir uyarı söz konusu ise ve bir işlem yapılmamışsa onun gereğini biz yapacağız. Yanlış bilgilendirme konusu soruşturma kapsamında. Hepsini kapsıyor. İhmal konusunda suyla ilgili tüm birimleri kapsayacak. Kimse sorumlusu hesabını verecek." 
Soruşturmanın Belediye Başkan Yardımcısı Hanifi Gül ve Malatya Su Kanalizasyon İşletmesi MASKİ Müdürü Sıtkı Şeker başta olmak üzere sorumlu birim yöneticilerini kapsadığı öğrenildi. 
Akın ayrıca, ishal vakalarının görüldüğü Fırat, Çeşnik, Hafettin, Beydağı, Kezek, İnderesi, Zafer mahalleleri ile üniversite kız yurdu çevresinde, içme suyu şebekesine karışması söz konusu olan kanalizasyon veya yüzey suyu akıntılarını tespit için kazı çalışmaları yaptıklarını belirtti. Çalışmalar sırasında ishal vakalarının görüldüğü ve kirlenme tespit edilen iki mahalledeki su şebekeleri mühürlendi. 

'İlmi tedbir alın' 

İshal vakalarının çokluğunu, "Acaba ben de mi mikrobu kaptım " diyerek psikolojik baskı altında olanların ve sağlık ocağı ile yetinmeyip hastaneye gidenlerin mükerrer kayda girmesine bağlayan Akın, "Ama vakalar da az değil" dedi. Akın, vatandaşlara "Su konusunda sağlık müdürlüğünün uyarıları doğrultusunda hareket etsinler. İlmin, tıbbın gerektirdiği tüm tedbirleri alsınlar" uyarısında bulundu. 

'Şebeke çürük' 

Önder Yılmaz'a açıklamalarda bulunan Malatya Belediye Başkanı Hüseyin Cemal Akın, "1986'dan bu yana yenilenmeyen su şebekesinin ortaya çıkardığı olaylardan tamamen ben sorumlu tutulamam" dedi. 


</TEXT>
</DOC>
