<DOC>
<DOCNO> 400798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sontur13.html </URL>
<DATE> 2005/12/05/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Kaynar suyla kocasını haşladı 
</HEADLINE>
<TEXT>

     Akif ARICI DHA 

      KONYA'da eşiyle tartışan 60 yaşındaki Ayşe Kader, çaydanlıktaki kaynar suyu aynı yaştaki eşi Mevlüt Kader'in üzerine döktü. Sağ kolu yanan Mevlüt Kader tedavi için geldiği hastanede eşinden sikayetçi oldu. Yakalanarak sağlık raporu için Konya Numune Hastanesine getirilen Ayşe Kader, kızı ile birlikte görüntü çeken basın mensuplarına da saldırdı. 
     Karatay ilçesi Karaaslan Mahallesi'nde akşam saatlerinde eve gelen 60 yaşındaki Mevlüt Kader, iddiaya göre eşi Ayşe Kader'den yemek istedi. Eşini, Akşama kadar dışarda gezdiğini, eve geldiğinde de yemek istediğini’ söyleyerek tersleyen Ayşe Kader tartışmaya başladı. Tartışma sırasında öfkeli kadın, sobanın üzerinde kaynayan çaydanlıktaki suyu Mevlüt Kader'in üzerine döktü. 
     Kolu yanan Mevlüt Kader tedavi için Konya Numune Hastanesine geldi. Mevlüt Kader eşinden şikayetçi olurken, polis tarafından göz altına alınarak sağlık raporu için hastaneye getirilen Ayşe Kader, görüntü çeken gazetecilere de saldırdı. Ayakkabısını çıkarıp basın mensuplarına fırlatan Ayşe Kader, daha sonra 13 yaşındaki kızı ile birlikte elindeki çantayı gazetecilere vurmaya çalıştı. Küfür ederek saldırmaya devam eden anne kızı, polis ve hastane güvenlik görevlileri güçlükle sakinleştirdi. 
     Çift, daha sonra ifadeleri alınmak üzere polis merkezine götürüldü. 
     
</TEXT>
</DOC>
