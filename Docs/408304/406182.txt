<DOC>
<DOCNO> 406182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/siyaset/siy02.html </URL>
<DATE> 2005/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan imamlı başsağlığı ziyareti 
</HEADLINE>
<TEXT>


Başbakan Erdoğan, Pakistan'da ölen TOKİ görevlilerinin ailelerine başsağlığına gitti. Taziyede Erdoğan'ın isteğiyle 2 imam da bulundu 

ANKARA Milliyet 


Başbakan Recep Tayyip Erdoğan, Pakistan'da hayatını kaybeden Toplu Konut İdaresi TOKİ görevlilerinin ailelerine düzenlediği başsağlığı ziyareti sırasında beraberinde iki imam getirerek dua okuttu. 
Erdoğan, TOKİ'nin depremden sonra teknik çalışma yapmak üzere Pakistan'a gönderdiği teknik ekibin çadırında tüp patlaması sonucu çıkan yangında yaralananların ve hayatını kaybedenlerin yakınlarını ziyaret etti. Erdoğan'ın bu ziyaretleri sırasında kendisine Kocatepe Camii'nde görevli olan iki imam da eşlik etti. 
Erdoğan ilk olarak Gülhane Askeri Tıp Akademisi'ndeki GATA yanık ünitesinde tedavi gören Kenan Çanak'ı ziyaret etti. 
Erdoğan bu ziyaretin ardından aynı patlamada hayatını kaybeden Ufuk Arslan'ın Batıkent'teki evine giderek babası Hasan Arslan'a, diğer görevli Cenk Yakın'ın Aşağı Ayrancı'da bulunan evini ziyaret ederek babası Orhan Yakın'a başsağlığı diledi. 
Erdoğan'ın bu ziyaretleri sırasında kendisine eşlik eden imamların, hayatını kaybeden Arslan ve Yakın'ın yanı sıra tedavi gören Çanak için "sağlığına kavuşması amacıyla" dua ettikleri öğrenildi. 

Başbakan'ın talebi 
Başbakanlık kaynakları, hasta ve başsağlığı ziyaretlerinde hazır bulunan imamların gelmesini Başbakan Erdoğan'ın kendisinin istediğini bildirdi. 





</TEXT>
</DOC>
