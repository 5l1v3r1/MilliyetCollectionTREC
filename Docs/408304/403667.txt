<DOC>
<DOCNO> 403667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/soneko16.html </URL>
<DATE> 2005/12/15/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
"Bankacılık sistemi Türkiye'de hala bakir" 
</HEADLINE>
<TEXT>

     Türkiye Bankalar Birliği TBB Genel Sekreteri Ekrem Keskin, Türkiye’de hala birçok insanın hizmetlerinden yararlanamadığı bankacılık sektörünün "bakir" oluğunu belirtti. Keskin bu nedenle bankacılık sisteminin gelişmeye açık bir sektör olduğunu söyledi. 
     TBB ve Avrupa Finansal Yönetim ve Pazarlama Birliği’nin EFMA ortak girişimiyle bankacılık sektörüne yönelik hazırlanan, Perakende Bankacılık Trendleri toplantısı Swissotel’de başladı. 
     
     "BANKACILIK SİSTEMİ TÜRKİYE’DE HALA BAKİR" 
     Toplantının açılışında konuşan TBB Genel Sekreteri Ekrem Keskin, bankacılıkta, "yıllanmış şarabı yenilenmiş kadehlerde" müşterilere sunmaya çalıştıklarını belirterek, yakın dönemde Türkiye’de bankacılık sektöründe, kurumsal ve perakende alanında yaşanan rekabetin her geçen gün yeni hizmetleri ortaya çıkardığını söyledi. Keskin, "Eskiden İngiltere için ’üzerinde güneş batmayan ülke’ denirdi. Şimdi ben bunu bankacılık sistemi için söylüyorum" dedi. 
     Türkiye’de bankacılık sisteminin hala bakir olduğunu vurgulayan Keskin, insanların büyük bölümünün bankacılık hizmetleriyle tanışmadığını, bu nedenle Türkiye’de bankacılık sisteminin gelişmeye açık bir sektör olduğunu kaydetti. 
     
     "TÜRKİYE’DE BANKACILIKTA YENİLİKÇİLİK GELİŞİYOR" 
     EFMA Genel Sekreteri Patrick Desmares, Avrupa finansal sisteminin yüzde 80’inin EFMA üyesi olduğunu söyledi. 
     Desmares, Türkiye’den birçok bankacının Avrupa’da düzenlenen toplantılarda yaptıkları konuşmaları hatırlatarak, "Avrupa’da bize neler yaptıklarını anlatıyorlar. Anlıyoruz ki Türkiye’de bankacılık sisteminde yenilikçilik gelişiyor" dedi. 
     Toplantıda, bankacılık sektörüne özel yazılım çözümleriyle hizmet veren SAP, dünya ve Avrupa genelinde EFMA ile birlikte yürüttükleri "EMEA Perakende Bankacılık 2005" ve "Temel Bankacılığın Yeniden Tanımlanması" konulu 
     araştırma sonuçları da Türk finans sektörüyle paylaşıldı. 
     Araştırmada, Avrupa, Ortadoğu ve Afrika’nın da içinde olduğu bir bölgede faaliyet gösteren finans kuruluşlarının, perakende bankacılık ve temel bankacılık konularına yaklaşımları analiz edildi. Araştırma kapsamında, müşteri yönetimi ve temel bankacılık operasyonlarında gelecek üç yıl içinde elde edilmesi beklenen gelişmeler incelendi. 
     Araştırma sonuçlarını SAP Bankacılık Sektörü Strateji Geliştirme Direktörü Richard Lowrie açıkladı. 
     SAP ve EFMA tarafından yapılan araştırmada web üzerinden 21 ülkede 42 bankaya ulaşıldı. Araştırma sorularını değişik ülke ve bankalardan 1300 banka çalışanı yanıtladı. Üst düzey banka yöneticilerinin de katıldığı araştırmada, gelecek üç yıl içinde perakende ve temel bankacılık konularında bankaların hizmet ve uygulamalarında gerçekleştirecekleri değişiklikler dile getirildi. 
     
     KARLILIK İÇİN BÜYÜME STRATEJİLERİ UYGULANMALI 
     Araştırma sonuçlarına göre, EMEA bölgesindeki bankalar, ciro artışı sağlayabilmek için maliyetleri kısarak, karlılığa ulaşmaya çalışmaktansa, büyümeye yönelik stratejileri uygulamaları gerektiğini düşünüyor. Şu anda büyümek için uygulanan en önemli girişimin, mevcut müşterilere çapraz satışlar yapmak ve yeni müşteri kazanmak olduğunu belirtiyor. 
     
     İŞ ZEKASI ÖNEM KAZANACAK 
     Bankalar, gelecek dönemde iş zekası çözümleri üzerine yoğunlaşmak istediklerini vurgularken, bu çerçevede özel çalışmalar yapmayı planlıyor. Bankalar, iş zekası çözümleri ile topladıkları müşteri verilerini daha efektif kullanabileceklerini düşünürken, müşteri yönetimi stratejilerinin oluşturulmasında iş zekası çözümlerinin çok etkili olduğunu belirtiyor. 
     Çok kanallı müşteri yönetimi yaklaşımının gelecek yılların planlamalarında genişçe yer alacağı dile getirilen araştırmada, bu konuda iki nokta üzerinde odaklanılacağı kaydedildi. Araştırmaya göre, müşteri yönetimini daha iyi yapabilmek için bankalar, personel rejimini ve organizasyon yapısını değiştirecek. Orta düzey banka yöneticilerinin profili değişecek ve bankaların yeni kuşak yöneticileri, mevcut iş sorumluluklarının üzerine, müşteri yönetimi stratejilerinin uygulanmasını da ekleyecek. Bir çok banka rekabette kendilerini öne çıkaracak, özel hizmet programları geliştirecek. Müşteriye özel kişiselleştirilmiş hizmet programları önümüzdeki üç yıl içinde uygulamaya konulacak. 
     Araştırmada, bankaların üçte birinden fazlasının istedikleri çalışmaları hayata geçirebilmek için sahip oldukları IT alt yapısının yetersiz olduğu belirtildi. 
     
</TEXT>
</DOC>
