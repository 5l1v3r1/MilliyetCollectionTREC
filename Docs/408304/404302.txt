<DOC>
<DOCNO> 404302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sonsiy09.html </URL>
<DATE> 2005/12/17/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Arınç Salla başı, al maaşı tabirini artık terk ediyoruz... 
</HEADLINE>
<TEXT>

     TBMM Başkanı Bülent Arınç, Türkiye'de önceki dönemlerde çok konuşulan ''Salla başı al maaşı'' tabirinin artık terk edilmekte olduğunu söyledi. 
     Bülent Arınç, Manisa'da Suzan Yertseven Sağlık Ocağı ile Manisa Ruh ve Sinir Hastalıkları Hastanesi'nin modernize edilen bölümlerini hizmete açtı. 
     Manisa Ruh ve Sinir Hastalıkları Hastanesi'nde yaptığı konuşmada, geçen 3 yıllık dönemde özellikle sağlık alanında ''devrim niteliğinde'' hizmetlerin yapıldığını belirten Arınç, Sağlık Bakanı ile bürokratlarını kutladığını ifade etti. 
     İdarecilerin gayretli ve vizyonlarının parlak olmasının çok başarılı sonuçlar doğurduğunu belirten Arınç, ''Türkiye'de yıllardır Salla başı al maaşı tabiri konuşuldu. Bunu artık terk ediyoruz. Artık idareci işinin delisi olacak. Yattığında kalktığında kafasındaki düşünce hizmet olacak. Bu arkadaşlarda bunu görüyorum. 3 yıllık dönemde pek çok hizmet yapıldı. Ancak devrim niteliğindeki hizmetler, sağlık alanında oldu'' dedi. 
     Arınç, Sağlık Bakanı Recep Akdağ'ın Meksika'ya yaptığı ziyaret sırasında Meksikalı meslektaşından dahi övgü aldığını ifade ederek, ''Hastanelerin birleştirilmesi, genel sağlık sistemine geçiş, aile hekimliği, yeşil kart uygulaması ve sosyal güvenlik şemsiyesi altındakilerin istediği sağlık kurumundan yararlanabilmesi hizmetlerini hakikaten geçmişte düşünmek bile mümkün değildi. Ama tüm bunlar bu dönemde yapıldı'' diye konuştu. 
     Sağlık Bakanlığı'nın Manisa'da yaptırdığı sağlık kurumları hakkında bilgi veren Arınç, Ruh ve Sinir Hastalıkları Hastanesi'nin kent için çok önemli olduğuna dikkati çekti. Arınç, 2006 yılında Manisa Cezaevi bünyesinde, akıl ve ruh hastalıklarından malul olan kişiler için tedavi ve rehabilitasyon merkezi yapılacağını kaydetti. 
     
     ''400 YATAKLI HASTANE KURMAYI İSTİYORUZ'' 
     Arınç, Manisa'da 400 yataklı bir eğitim araştırma hastanesi kurulmasını da arzu ettiklerini ifade ederek, ''Sağlık Bakanlığı bürokratları ve milletvekilleri bunun için çalışıyorlar. Şehir merkezinde büyük arsalar olsa 400 yataklı bir hastane ile Manisalılar İzmir'e muhtaç olmaktan kurtulacak. Bu konuyu takip ediyoruz. Bir şekilde arsa bulacağız, Manisa'ya modern bir uygulama hastanesini bu dönemde sağlamış olacağız'' dedi. 
     Arınç, Ruh ve Sinir Hastalıkları Hastanesi'nin 750 bin YTL harcanarak modernize edilen C bloğunu ve yetersiz kalan yatak kapasitesini arttırmak için yapılan ek servis binasının açılışlarını gerçekleştirdi. 
     
</TEXT>
</DOC>
