<DOC>
<DOCNO> 401027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/soneko37.html </URL>
<DATE> 2005/12/06/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Nahum Türkiye, AB'nin hafif ticari araç üretiminin tümünü çekmeli 
</HEADLINE>
<TEXT>

     Petrol Ofisi Genel Müdürü Jan Nahum, ''Türkiye'nin artık Nasıl yenilikçi olurum diye bir düşünce lüksü yok. Böyle bir lüks artık geride kaldı. Ben nasıl en yenilikçi olurum diye bakmaya ihtiyacı var'' dedi. 
     Nahum, 6. Teknoloji Kongresi'nin ''Ne kadar yenilikçi olabiliriz Ürünler, Süreçler ve Oyuncular'' konulu oturumunda yaptığı konuşmada, Türk otomotiv sanayinin gelişimine değindi. 
     1959 yılında otomotiv sanayinin ilk denemelerini yaptığını, daha sonraları ise ilk Türk seri üretim aracı Anadol'un ortaya çıktığını, daha sonraki yıllarda Tofaş'ın üretime başladığını anımsatan Nahum, o dönemde Koç Grubu'ndan 5 mühendisin çeşitli yenilik girişimlerini anlattı. 
     O dönem yaşanan petrol krizi nedeniyle bu mühendislerin düşük yakıt kullanan motor üretmeyi denediklerini ancak, bu girişimin prototip aşamasını geçemediğini ve buna benzer AR-GE konusunda pek çok girişim bulunduğunu ifade eden Nahum, bütün bu girişimlerin Türk otomotiv pazarına katma değer olarak geri dönmediğini anlattı. 
     Türk pazarının o dönemlerde çok olgun olmadığını, girişimcilerin yeterince pazar araştırması yapmadığını, süreci ileriye taşıyacak kaynağın yetersiz olduğunu ve inanç eksikliği bulunduğunu belirten Nahum, şunları söyledi 
     ''Bugün Türk pazarı artık tamamen değişti. Artık Türk pazarı diye bir şey yok. Türkiye bir uluslararası pazarın içinde. Sadece Türk tüketicisine hitap eden bir ortamda değil, dünya ortamındayız artık. Türkiye eskisi kadar, 8 milyon doları bir ürün yatırımına yapamayacak bir Türkiye değil. 70 milyar dolar ihracat, 120 milyar dolar ithalat yapan bir durumda. Sadece inanmaya ihtiyacımız var. Yani risk, iştahımızın sadece prototip sahasında değil, seri üretim aşamasında da olması gerekir.'' Türkiye'nin sonsuz kaynağı olmadığını da dile getiren Nahum, bunların etkin şekilde kullanılması gerektiğini söyledi. 
     Türkiye'nin bugün pek çok alanda başarıları bulunduğunu, beyaz eşyada Avrupa'nın önemli üretim merkezi olduğunu, B2 sınıfı ticari araçların üretiminin yüzde 40'ını yaptığını anlatan Nahum, şöyle devam etti 
     ''Türkiye'nin artık Nasıl yenilikçi olurum diye bir düşünce lüksü yok. Böyle bir lüks artık geride kaldı. Ben nasıl en yenilikçi olurum diye bakmaya ihtiyacı var. Acaba nasıl yenilikçi olacağım diye değil, Ben etkin olduğum sahalarda bu etkinliğimi sürdürebilmek için en yenilikçi nasıl olurum diye düşünmesi gerekir. Artık sadece Türk pazarını düşünmeye fırsat yok.'' 
     
     10 YILDA KATEDİLEN YOL 
     1995 yılında otomotivde çalışanların, patronlarına Biz ihracatçı bir otomotiv endüstrisi olmak istiyoruz dediği zaman çok az inançla karşılandıklarını anımsatan Nahum, 10 yıl sonra doğru yatırım ve doğru inançla Türkiye'nin yarım milyon aracı ihraç eder duruma geldiğini söyledi. 
     Nahum, ''Bu bizi rehavete düşürebilir. Biz yırttık, otomotiv konusunda etkin bir yerdeyiz diye düşünmek rehavete düşürebilir'' dedi. 
     Türkiye'nin kalite avantajını kullandığını, ucuz işçilik ve verimlilikle doğru bir ihtiyaca cevap verdiğini dile getiren Nahum, ''Çin, Hindistan ve muhtemelen Brezilya bu fırsatımızı elimizden alacaktır. Bir üst seviyeye geçme, yani artık sadece üretim değil tasarım ve yaratıcılık ile değerimizi birleştirmek durumundayız'' dedi. 
     Türkiye'nin rekabet öncesi işbirliğini ortaya çıkarmak zorunda olduğunu dile getiren Nahum, ''Yani Türk oto sanayi rekabet öncesi, aynı segmentte üretim yapan şirketlerle ortak çalışma yoluna gitmeli. Birleşerek daha ucuz nasıl üreteceklerini düşünmeleri gerekir. Olabilir mi, olur. Biz bunu yıllar önce yaptık'' diye konuştu. 
     Nahum, Türkiye'nin 10 yıl içinde AB'nin hafif ticari araç üretiminin tümünü Türkiye'ye taşıması gerektiğini de sözlerine ekledi. 
     
</TEXT>
</DOC>
