<DOC>
<DOCNO> 404305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sonsiy12.html </URL>
<DATE> 2005/12/17/ </DATE>
<TIME> 19.05 </TIME>
<AUTHOR>  </AUTHOR>
<HEADLINE>
Başbakan Erdoğan'dan, taban-tavan fiyat belirleme teklifi 
</HEADLINE>
<TEXT>

     Başbakan Recep Tayyip Erdoğan, ''Tavan fiyat, taban fiyat, biz bunlardan çekilelim, bunları siz belirleyin, biz belirlemeyelim'' dedi. 
     Konya Ticaret Borsası'nı ziyaret eden Erdoğan, burada yaptığı konuşmada, milletin ağır bunalımlardan çıkarak aydınlığa kavuştuğunu söyledi. 
     ''Bugün dünden iyi mi, kötü mü'' sorusuna yanıt verilmesi gerektiğini vurgulayan Erdoğan, ''Rakamlar ortada, Türkiye'nin ihmale uğrayan, çözülemez denilen ne kadar sorunu varsa, son üç yıl içinde biz sizlerle üzerine gittik'' diye konuştu. 
     Çökme noktasına gelmiş ekonominin ayağa kaldırıldığını belirten Erdoğan, şöyle devam etti 
     ''Bu acı günleri unutmadık. Türkiye bundan üç yıl önce memuruna maaş ödeyemeyen, borç için çaldığı kapılardan 9 aydan uzun bir süre için borç alamayan bir ülkeydi. Ama şu anda Türkiye parlayan bir yıldız haline gelmiştir. Türkiye bugün güvenden, istikrardan, değişimden söz etmektedir. 
     Bu ülkeyi demokrasiyle, istikrarla, seviyeli ve çözüm üreten bir siyasetle, adaletle, kalkınmayla, hakkaniyetle geleceğe doğru taşıyoruz. 
     Bazıları 'kur, kur, kur' diyor. Bunda haklılık payları da var, ancak bunlardan bazıları geçmişte, 'Türk Lirası'nın delikli kuruş kadar değeri yok' diyorlardı. Şimdiyse değerli diyorlar. Tavan fiyat, taban fiyat, biz bunlardan çekilelim, bunları siz belirleyin, biz belirlemeyelim. Meyvesinde, sebzesinde, her şeyinde fiyatı siz belirleyin, biz de arkasında duralım.'' Bir önceki iktidar döneminde traktörlerin hacizli durumda olduğunu kaydeden Erdoğan, bu sıkıntıların şu an yaşanmadığını ifade etti. 
     Erdoğan, ''Biz bu nasırlı elleri sömürü organlarına yedirtmeyiz. Bunu böyle biliniz'' dedi. 
     Başbakan Erdoğan, konuşmasının ardından, 2004 yılında yüksek düzeyde borsa tescil ücreti ödeyen, ihracat yapan, borsada 40. yılını dolduran üyelere plaket verdi. 
     
</TEXT>
</DOC>
