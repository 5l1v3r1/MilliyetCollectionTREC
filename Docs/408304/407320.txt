<DOC>
<DOCNO> 407320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/soneko24.html </URL>
<DATE> 2005/12/28/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Yılbaşından itibaren sigara paketlerinde sağlık uyarıları yer alacak 
</HEADLINE>
<TEXT>

     Tütün, Tütün Mamulleri ve Alkollü İçkiler Piyasası Düzenleme Kurumu TAPDK Başkanı Niyazi Adalı, sahte ve kaçak sigaranın yıllık yaklaşık 750 milyon dolarlık vergi kaybına neden olduğunu belirterek, bunun önüne geçilebilmesi için yılbaşından itibaren sigaralarda ısıya duyarlı bandrollerin kullanılmaya başlanacağını bildirdi. 
     TAPDK Başkanı ilk kez düzenlediği basın toplantısında, yılbaşından itibaren piyasaya sürülecek sigaralarda yer alacak ısıya duyarlı bandroller ile paketler üzerinde yer alması gerekecek sağlık uyarıları konusunda açıklamalarda bulundu. 
     Tütün ve alkol piyasasında serbest piyasaya geçişin olumlu ve olumsuz yönlerinin yaşandığına işaret eden Adalı, piyasada ürün çeşidi arttıkça tüketicinin, dünyadaki diğer ürünlere kolayca ulaşabildiğini, ancak tekel döneminde görülmeyen yeni piyasa riskleri ile karşı karşıya kaldığını ifade etti. 
     TAPDK'ın bu piyasa risklerini azaltmak için pek çok alanda diğer kamu kuruluşları ile birlikte koordineli şekilde çalıştığını anlatan Adalı, alkol piyasasında yıllık 6 milyar dolar cironun söz konusu olduğunu, bunun yüzde 75'inin vergi olarak devlete gittiğini kaydetti. 
     
     ''KAÇAK SİGARA TERÖR ÖRGÜTLERİNİ BESLİYOR'' 
     Yasal olarak kaçak sigaranın gümrük malı sayılması nedeniyle bunu takip yetkilerinin olmadığını kaydeden Adalı, yıllık 12 milyar dolarlık cironun ortaya çıktığı ve 8 milyar dolarlık verginin alındığı sektörün ağırlığına dikkati çekti. 
     Türkiye'deki nüfus artışına rağmen tüketimin 5.5 milyar paket civarında yıllardır sabit kaldığına işaret eden Adalı, bunun kaçağın bir göstergesi olduğunu vurguladı. 
     Sahte ve kaçak sigara ile topyekün bir mücadele gerektiğinin altını çizen Adalı, bunun devletin vergi kaybına neden olurken, tüketicilerin sağlığını tehdit ettiğini, üretici firmaları da haksız rekabet ile karşı karşıya bıraktığını anlattı. 
     Kaçak sigaranın yasal düzeni tahrip edici etkisi olduğunu da söyleyen Adalı, buradan gelen paranın, suç örgütleri, çeteler ve terör örgütlerini beslediğini kaydetti. 
     
     YENİ BANDROLLER 
     Kaçak ve sahte sigaranın ayırt edilebilmesi için 1 Ocak 2006 tarihinden itibaren piyasaya sürülecek sigaralarda ısıya duyarlı bandrollerin kullanılacağını açıklayan Adalı, burada tüketiciye ve kontrol edicilere yönelik güvenlik önlemleri bulunduğunu kaydetti. 
     Adalı'nın verdiği bilgiye göre, yeni bandrollerde tüketici, bandrol üzerindeki mavi TAPDK logosuna parmağını koyduğunda bir süre sonra logonun rengi beyaza dönecek. Bunun yanında mor ışığa tutulduğunda bandrol içerisindeki kırçıllar ve gizli baskılı kırmızı TAPDK logosu ortaya çıkacak. 
     Yeni bandroller kontrolörler ve kolluk kuvvetlerine dağıtılacak kalem ve dedektörler aracılığıyla da kontrol edilebilecek. Burada, başka yerde iz bırakmayan özel bir kalem kullanılırken, söz konusu kalem bandrol üzerinde siyah iz bırakacak. 
     Bunun yanında bir çeşit dedektör de güvenlik unsuru olarak kullanılacak. Kolluk kuvvetlerine dağıtılacak dedektörler bandrolün üzerinde geçirildiğinde titreşim verecek. 
     
     SAĞLIK UYARILARI 
     Adalı, sigara paketleri üzerinde 1 Ocak 2006 tarihinden itibaren yer alacak sağlık uyarılarına ilişkin de bilgi verdi. 
     Buna göre, yılbaşından itibaren paketlerin geniş dış yüzeyinin yüzde 30'undan az olmamak kaydıyla ''Sigara tütün içmek öldürür'' ve ''Sigara tütün içmek size ve çevrenizdekilere ciddi zararlar verir'' şeklinde iki genel uyarıdan biri yer alacak. 
     Ayrıca, yan uzun yüzeyde zifir, nikotin ve karbonmonoksit bırakım miktarları yer alacak. 
     Ancak, firmaların bırakım değerleri açısından AB kriterlerine uyum için bir yıllık süreleri olacak. AB kriterlerine uygun nikotin, karbonmonoksit ve zifir değerine sahip sigara zorunluluğu 1 Ocak 2007'den itibaren uygulanacak. 
     Diğer geniş dış yüzeyde ise, yüzde 40'dan az olmamak üzere, ''Sigara içenler genç yaşta ölür'', ''Çocukları koruyun Dumanınızı onlara solutmayın'', ''Sigara içmek cildin erken yaşlanmasına neden olur'' ve ''Sigara içmek spermlere zarar vererek doğurganlığı azaltır'' gibi 14 ek sağlık uyarısı dönüşümlü olarak yer alacak. 
     ''Sigara sağlığa zararlıdır'' ifadesi de paketler üzerinde yer almaya devam edecek. 
     Bu arada, stokta yer alan ve sağlık uyarısı yer almayan sigaralar yıl sonuna kadar tüketilecek, bunların tüketilememesi durumunda 2006 yıl sonunda üretici firmalar tarafından toplanacak. 
     
     LİGHT, ULTRA LİGHT, SUPERLİGHT YOK 
     Yılbaşından itibaren sigara paketleri üzerinde yer alan light, ultra light ve superlight gibi ifadelerin de kaldırılacağını anlatan Adalı, sigarayı özendirici ''nefis'' gibi ifadelerin de paketler üzerinde yer almasına izin vermeyeceklerini vurguladı. 
     
     SORULAR 
     Yeni bandrollerin taklidinin yapılıp yapılamayacağı konusunda Adalı, bu bandrollerin ileri teknoloji ile üretildiğini belirterek, bir süre sonra bunun taklitlerinin de ortaya çıkabileceğini, o zaman kendilerinin yeni bir teknoloji ortaya koyacaklarını, bunun bitmeyen bir mücadele olacağını söyledi. 
     Meclis'te görüşülen tasarı sırasında paketlere resimli uyarılar konmasının da gündeme geldiğinin hatırlatılması üzerine de Adalı, uyarılar konulurken, AB ile uyumun gözetildiğini, böyle bir girişim için AB ile görüşmelerin yapılması gerektiğini kaydetti. 
     Adalı, bandrollerin maliyetiyle ilgili bir soru üzerine, bunların bin adedinin 99 centten üretici firmalara verildiğini bildirdi. 
     
</TEXT>
</DOC>
