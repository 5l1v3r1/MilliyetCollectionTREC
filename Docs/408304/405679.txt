<DOC>
<DOCNO> 405679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/soneko32.html </URL>
<DATE> 2005/12/22/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Tüzmen Aramızdaki ayrık otları temizleyeceğiz 
</HEADLINE>
<TEXT>

     Devlet Bakanı Kürşad Tüzmen, Kapıkule Sınır Kapısı'nda bu sabah güvenlik güçlerinin yaptığı operasyonda, 58 gümrük ve gümrük muhafaza memuru ile 28 polis memuru gözaltına alınması ile ilgili olarak, ''çürük elemanlar varsa, bu hangi teşkilat olursa olsun ayıklayacağız, aramızdan ayrık otları temizleyeceğiz. Bu çerçevede yapılan bir operasyondur'' dedi. 
     Tüzmen, Türkiye İhracatçılar Meclisi TİM tarafından düzenlenen ''Yeni Dönemde Büyümenin ve Karlılığın Yolları'' konulu seminerin ardından gazetecilerin sorularını yanıtladı. 
     Bakan Tüzmen, Kapıkule'deki operasyonların tamamıyla bilgisi dahilinde olduğunu, burada İçişleri Bakanlığı ile beraber ortak çalışma sürdürdüklerini söyledi. Tüzmen, şöyle konuştu 
     ''Sonuçta biz gümrüklerde bir söz verdik. Yasa dışı ticareti en zor, yasal ticareti de en kolay şekilde yapacağımızı belirtmiştik. Bu çerçevede aramızda çeşitli düzenlemeler içerisinde, eğer teşkilatın içinde çürük elemanlar varsa, bu hangi teşkilat olursa olsun, hangi kamu kurum ve kuruluşu olsun hedefimiz buydu. Bu çerçevede yapılan bir operasyondur. Şu anda devam ediyor. Ayıklayacağız, aramızdan ayrık otları temizleyeceğimizi söylemiştik. 
     Sonuçta kurunun yanında yaşta yanmıyacak, kimsenin tedirgin olmasına gerek yok.'' İşlemlerle ilgili oraya takviye ekiplerin gönderildiğine işaret eden Tüzmen, devamla şöyle dedi 
     ''Bu işlemlerle ilgili müfettişlerimiz ayrıca gümrüklerden gitmiş durumda. Oradaki ticaretin herhangi bir şekilde aksamaması, ihracat- ithalat işlemlerinin aksamaması için, gerekli tedbirleri almış durumdayız. Burada yargı yolu açık, işlemler devam edecek. Ondan sonra suçlular cezalandırılacak ama teşkilatlar içinde böylesine düzenlemeler zaman zaman yapılır, tedirgin olacak birşey yok herkes işine gücüne devam etsin.'' Esas üzerinde durdukları konunun, kendilerine yakışan elemanlarla çalışmalarına devam etmek olduğunu ifade eden Tüzmen, işini gücünü iyi yapan, dürüst olan insanların endişeleneceği birşey olmadığını söyledi. 
     ''Gümrük Genel Müdürvekili Sezai Uçarmak bu kapsamda mı görevden alındı'' şeklindeki soru üzerine Tüzmen, ''O ayrı bir çalışmadır. Kendi içimizde yaptığımız bir düzenlemedir. Çalışan, bizim hızımıza ayak uyduracak arkadaşlarımızla çalışmalarımızı devam ettireceğiz'' dedi. 
     Kapıkule Sınır Kapısı'nda bu sabah güvenlik güçlerinin yaptığı operasyonda, 58 gümrük ve gümrük muhafaza memuru ile 28 polis memuru gözaltına alınmıştı. 
     Saat 07.00'de sınır kapısına gelen çok sayıdaki polis, daha önce isim listeleri belirlenen 58 gümrük ve gümrük muhafaza memuru ile pasaport işlemlerinde görevli 28 polisi gözaltına almıştı. 

     
</TEXT>
</DOC>
