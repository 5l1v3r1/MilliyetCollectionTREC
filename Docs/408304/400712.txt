<DOC>
<DOCNO> 400712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/soneko55.html </URL>
<DATE> 2005/12/05/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Serdengeçti Teknik faiz değişiklikleri gerekli oldu 
</HEADLINE>
<TEXT>

     Merkez Bankası Başkanı Süreyya Serdengeçti, Merkez Bankası'nın 2006 yılındaki likidite yönetimi stratejisine ilişkin düzenlemelerde, YTL faizlerinin önemli ölçüde düştüğü dikkate alınarak, gecelik vadedeki faizlerin potansiyel oynaklık aralığının azaltılması için bazı teknik faiz değişikliklerinin gerçekleştirilmesinin gerekli görüldüğünü söyledi. 
     Serdengeçti, Merkez Bankası'nda düzenlediği basın toplantısında, Enflasyon Hedeflemesi Rejiminin Genel Çerçevesi ile 2006 Yılı Para ve Kur Politikası konularında bilgi verdi. 
     Süreyya Serdengeçti, ancak potansiyel oynaklık sınırlarının azaltılmasına yönelik bu teknik faiz değişikliklerinin, Merkez Bankası'nın enflasyon hedefini dikkate alarak belirlediği bir faiz değişikliği anlamına gelmediğini vurguladı. 
     Merkez Bankası Başkanı Serdengeçti, zira, mevcut fazla likidite koşullarında, Merkez Bankası'nın gün içindeki borçlanma işlemleri için belirlediği faiz oranının gösterge faiz niteliği taşıdığını, söz konusu faiz oranında bu amaçla herhangi bir değişikliğe gidilmediğini belirtti. 
     
     LİKİDİTE YÖNETİMİ STRATEJİSİ 
     Bu çerçevede, 2006 yılı likidite yönetimi stratejisi hakkında bilgi veren Serdengeçti, şöyle devam etti 
     ''Merkez Bankası, bünyesindeki Bankalararası Para Piyasası'nda 10.00-12.00 ve 13.00-16.00 saatleri arasında gecelik vadede borçlanma ve borç verme faiz oranlarını ilan etmeye devam edecek. 
     Gün içinde likiditenin sıkışması halinde, bankalar limitleri ile sınırlı olmak üzere Merkez Bankası borç verme faiz oranından borçlanabilecekler, likiditenin artması sonucu faizlerin düşmesi halinde ise limitsiz olarak Merkez Bankası borçlanma faiz oranından Merkez Bankası'na YTL depo yapabilecekler. 
     Ayrıca, 2 Ocak 2006'dan itibaren, borç verme faizi 1 puan düşürülmek suretiyle mevcut durumda 4 puan olan borçlanma ve borç verme faiz oranı aralığı 3 puana indirilecek.'' 
     
     GEÇ LİKİDİTE PENCERESİ 
     Serdengeçti, Merkez Bankası'nın, saat 16.00 - 16.30 arasındaki Geç Likidite Penceresi uygulamasına devam edeceğini belirterek, bankaların, söz konusu saatler arasında Merkez Bankası'ndan teminat karşılığı olmak üzere limitsiz olarak borçlanabilecek ya da Merkez Bankası'na borç verebileceklerini ifade etti. 
     Ayrıca, 2 Ocak 2006'dan itibaren, Geç Likidite Penceresi uygulaması çerçevesindeki Merkez Bankası borç verme faiz oranını, gün içindeki borç verme faiz oranından 3 puan daha yüksek, borçlanma faiz oranını ise gün içindeki borçlanma faiz oranından 4 puan daha düşük olacak şekilde belirleneceğini anlatan Serdengeçti, şöyle devam etti 
     ''Merkez Bankası'nın 1 haftalık vadede borçlanma faizi ilan etmesi, özellikle faiz kararlarının alındıgı dönemlerde, fazla likiditenin Merkez Bankası'na yönelmesine yol açarak piyasadaki likiditenin daralmasına neden olmakta, böylece gecelik faizlerde geçici dalgalanmalar oluşabilmektedir. 
     Bu tür dalgalanmaların önlenmesi amacıyla Merkez Bankası, bünyesindeki Bankalararası Para Piyasası ve İMKB Repo- Ters Repo Pazarı'nda 2 Ocak 2006'dan itibaren 1 haftalık vadelerde borçlanma faizi ilan etmeyecektir.'' 
     
     LİKİDİTE SIKIŞIKLIĞI 
     Serdengeçti, Merkez Bankası'nın, geçici ya da kalıcı likidite sıkısıklığının ortaya çıkması halinde, likidite yönetimini asıl olarak 1 haftalık repo ihaleleri ile gerçekleştirmeye devam edeceğini söyledi. 
     Süreyya Serdengeçti, gerek görüldüğü takdirde, gün içinde likiditenin öngörülmeyen nedenlerle aşırı azalması ve bunun da para piyasası faiz oranları üzerinde aşırı baskı yaratması halinde, Merkez Bankası'nın saat 11.00'de gerçeklestirdiği olağan repo ihalesine ilave olarak daha sonra ''Gün İçi Repo'' ihalesini de açabileceğini bildirdi. 
     Merkez Bankası'nın açık piyasa islemleri çerçevesinde piyasa yapıcı bankalara tanıdıgı likidite imkanlarına devam edeceğini söyleyen Serdengeçti, mevcut durumda, piyasa yapıcı bankalara gecelik ve bir haftalık vadelerde tanınan repo imkanı faiz oranının, Merkez Bankası'nın gün içindeki borçlanma islemleri için ilan ettiği faiz oranından 2 puan daha yüksek olarak belirlendiğini hatırlattı Bu uygulamaya 2006 yılında da devam edileceğini ifade eden Serdengeçti, piyasa yapıcı bankaların söz konusu repo imkanından 10.00-12.00 ile 13.00-16.00 saatleri arasında yararlanabileceklerini kaydetti. 
     
     KALICI LİKİDİTE AÇIĞI 
     Bankacılık sisteminde kalıcı likidite açığının ortaya çıkması halinde, piyasalarda gösterge olarak alınan kısa vadeli faizler Merkez Bankası'nın borçlanma faizi değil, repo ihale faizleri olacağını bildiren Serdengeçti, dolayısıyla, likiditenin sıkışmaya başlaması halinde, piyasalarca gösterge olarak alınan faiz oranının likiditenin azalması nedeniyle yükselmiş olacağını belirtti. 
     Böyle bir durumun yaratabileceği olumsuzlukların önüne geçilebilmesi için, Merkez Bankası'nın, enflasyondaki görünümün değişmemesi halinde bile, faizlerini likidite sıkışıklığının yarattıgı baskıyı giderecek şekilde gözden geçirebileceğini kaydeden Serdengeçti, şöyle devam etti ''Tekrar vurgulamak gerekirse bu faiz degisikliği tamamen likidite koşullarındaki değişimden kaynaklanan bir düzenleme olacak, para politikasının gevşetilmesi ya da sıkılaştırılması anlamına gelmeyecektir. 
     Merkez Bankası, piyasada kalıcı likidite sıkışıklığının ortaya çıkması halinde, İMKB Repo-Ters Repo Pazarı'ndaki işlemlerine önceden duyurarak son verecek, likidite yönetimini diğer merkez bankalarında olduğu gibi kendi bünyesinde gerçeklestirecektir. 
     Merkez Bankası'nın Repo-Ters Repo Pazarı'ndaki islemlerine son vermesinin, yukarıda açıklanan likidite yönetimi stratejisi dikkate alındıgında, söz konusu piyasa faiz oranlarında önemli bir dalgalanma yaratması beklenmemektedir.'' Serdengeçti, Merkez Bankası'nın, bankaların likidite yönetimlerini etkinleştirmelerine katkı sağlamak amacıyla, zorunlu karşılık ve umumi disponibilite uygulamasında da yeni düzenlemeler yaptığını hatırlattı. 
     Serdengeçti konuşmasında Para Politikası Kurulu'nun 2006 yılı toplantı takvimini açıkladı. 
     Buna göre Para Politikası Kurulu 2006 yılında, 23 Ocak, 23 Şubat, 23 Mart 27 Nisan, 25 Mayıs, 20 Haziran, 20 Temmuz, 24 Ağustos, 26 Eylül, 19 Ekim, 23 Kasım ve 21 Aralık tarihlerinde toplanacak. 
     
</TEXT>
</DOC>
