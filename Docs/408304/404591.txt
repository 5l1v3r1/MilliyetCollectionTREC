<DOC>
<DOCNO> 404591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/siyaset/axsiy01.html </URL>
<DATE> 2005/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hepimiz birimiz için' 
</HEADLINE>
<TEXT>


Başbakan Tayyip Erdoğan, Aliağa Devlet Hastanesi'nin açılışında, doktor ve hemşirelere seslenerek, "Hepimiz birimiz, birimiz hepimiz için anlayışıyla yarınlara yürüyeceğiz" dedi 

TURAÇ TOP TURAN GÜLTEKİN ARZU ÇETİK AHMET SAYAR İzmir DHA 


BAŞBAKAN Recep Tayyip Erdoğan, Aliağa Devlet Hastanesi'nin açılışını ve Devlet Su İşleri Genel Müdürlüğü'nün organize ettiği baraj açılışlarını gerçekleştirmek üzere dün İzmir'deydi. Hastanenin inşaatına 1994'te başlandığını belirten Erdoğan, "Bunu bitirmek bize nasip oldu. İşte bizim farkımız bu. Biz ortada bırakılan cenazeleri adeta kaldırıyoruz. Kiminle kaldırıyoruz Milletimizle kaldırıyoruz" dedi. 
Hastanelerde rehin kalma döneminin bittiğini söyleyen Erdoğan, "İnanıyorum ki doktor arkadaşlarım, başhemşirelerim, hemşirelerim kendi insanına en güzel ilgi ve alakayı gösteriyor, gösterecektir. Çünkü 'Hepimiz birimiz, birimiz hepimiz için' anlayışıyla yarınlara yürüyeceğiz" diye konuştu. 

CHP'ye yüklendi 
Erdoğan, Buca Gölet'te AKP İl Teşkilatı'nın verdiği yemeğe de katıldı. Yemekte Rektör Yücel Aşkın'ın tutuklanması ve Orhan Pamuk hakkında açılan davaya göndermede bulunan Erdoğan, şunları söyledi 
"Bir Van olayı var. Bir de İstanbul'daki bir olay. Bakıyorsunuz CHP, sivil toplum kuruluşları oraya yükleniyor. Hani siz Anayasa'ya saygılıydınız Yargıda olan bir şeye müdahil olunmaz. Neden, AB'den gelen parlamenterlerle işbirliği yapıyorsunuz AİHM'de bunu yapsınlar da samimiyetlerini görelim. Biz özgürlükler noktasında hassasız. Yargıda olan konuya bizim müdahale hakkımız yok. Bizi zorlamalarının ardında da art niyet var." 




</TEXT>
</DOC>
