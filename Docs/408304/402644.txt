<DOC>
<DOCNO> 402644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/yasam/yas01.html </URL>
<DATE> 2005/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Hastane hastane dolaştırıldı, öldü 
</HEADLINE>
<TEXT>


Balkondan düşen 13 yaşındaki Semih Uzun, uzman hekim ve tomografi cihazı bulunamayınca hayatını kaybetti 


Tekirdağ'ın Çerkezköy ilçesinde Semih Uzun 13 , hava almak için çıktığı balkondan düştü. Ağır yaralı halde 3 hastane dolaştırılan Semih, uzman hekim ve cihaz bulunamadığı için hayatını kaybetti. 
Çerkezköy 75 Yıl İlköğretim Okulu 8'inci sınıf öğrencisi Semih, önceki gün ders çalışmak için özel bir yurtta kalan arkadaşlarının yanına gitti. Kantinde çay içtikten sonra hava almak için yurdun 2'nci katında bulunan balkona çıkan Semih'in odaya dönmemesinden şüphelenen arkadaşları, küçük çocuğun bahçeye düşmüş olduğunu fark etti. Hemen Özel Çerkezköy Hastanesi'ne kaldırılan Semih, beyin cerrahı olmadığı gerekçesiyle 82'inci Yıl Devlet Hastanesi'ne gönderildi. Ancak burada da tomografi cihazı bulunmadığı için müdahale edilemeyen Semih, tomografisi çekilmek üzere tekrar Özel Çerkezköy Hastanesi'ne getirildi. Burada tomografisi çekilen Semih, iki hastanede de yoğun bakım ünitesi bulunmaması nedeniyle Çorlu Devlet Hastanesi'ne sevk edildi. Ancak Semih, bu hastaneye getirildiğinde tüm müdahalelere rağmen hayatını kaybetti. 


</TEXT>
</DOC>
