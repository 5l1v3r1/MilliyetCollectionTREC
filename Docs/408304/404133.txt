<DOC>
<DOCNO> 404133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sontur44.html </URL>
<DATE> 2005/12/16/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
Milli Piyango'dan sahte bilet uyarısı 
</HEADLINE>
<TEXT>

     Milli Piyango İdaresi'nce, vatandaşların, çalıntı biletleri almamaları için biletlerin sadece harf gruplarına bakmalarının yeterli olmadığını, bu harf gruplarının hemen yanında yer alan ikramiye numaralarını da kontrol etmeleri gerektiği bildirildi. 
     İdare'den yapılan açıklamada, Yılbaşı Özel Çekilişi'ne ait biletlerin çok cüzi bir kısmının posta sevkiyatı sırasında çalındığı, çalınan biletlere ait ikramiye numaraları ile seri kontrol numaralarının 9 Aralık çekilişinde ikramiye listelerinin arkasında, internet sayfasında ve basında yayınlandığı hatırlatıldı. 
     Ancak, bazı basın yayın organlarında, piyango biletlerinin baskı ve oyun planı tekniğinin tam olarak bilinmemesinden kaynaklandığının tahmin edildiği nedenlerle, yanlış anlamalara yol açacak şekilde sadece ''biletlerin serilerini gösteren harfleri belirterek bu biletlerin çalıntı olduğu'' haberlerine yer verildiğinin görüldüğü ifade edilerek, şöyle denildi 
     ''Oysa, P serisi denince basılan tüm tam biletlerin, K serisi denince basılan tüm yarım biletlerin, N serisi denince basılan tüm çeyrek biletlerin anlaşılması gerekmektedir. Şu anda piyasada satışa arz edilen tüm biletlerimizde bu harf grupları bulunmaktadır. 
     Vatandaşlarımızın, çalıntı biletleri almamaları için bu biletlerin sadece harf gruplarına bakmaları yeterli olmayıp, bu harf gruplarının hemen yanında yer alan ikramiye numaralarını da kontrol etmeleri gerekmektedir. Bu numaraların dışındaki tüm biletleri gönül rahatlığıyla satın alabilirler.'' Açıklamada, İdare'nin, jandarma ve emniyet görevlilerince satış noktalarında sürekli olarak kontroller yaptığına işaret edilirken, vatandaşların bayi ruhsatı olan seyyar ve sabit bayilerden güven içinde biletlerini alabilecekleri bildirildi. 
     
</TEXT>
</DOC>
