<DOC>
<DOCNO> 404516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/son/soneko12.html </URL>
<DATE> 2005/01/01/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
YTL KKTC'de de tedavülde... 
</HEADLINE>
<TEXT>

     Türk Lirası'ndan TL 6 sıfır atılması operasyonu çerçevesinde gündeme gelen yeni para birimi Yeni Türk Lirası YTL , Türkiye ile aynı para birimini kullanan Kuzey Kıbrıs Türk Cumhuriyeti'nde de KKTC tedavüle girdi. 
     KKTC Merkez Bankası Başkanı Erdoğan Küçük, ''KKTC'de, maksimum bir ay içinde TL'nin YTL ile değişeceğini'' belirtti. Küçük, ''kesinlikle bozuk para veya banknot sıkıntısının da yaşanmayacağını, bu konuda gerekli önlemlerin alındığını'' kaydetti. Erdoğan Küçük, gece 01.00 itibarıyla POS makinelerinde bir sorun olmadığını açıkladı. 
     Türkiye'de olduğu gibi KKTC'de de bankalar dün gece boyunca, sabahın erken saatlerine kadar YTL ile ilgili işlemler ve müşterilerinin hesaplarını YTL'ye çevirmek için yoğun çalışma yaptı. KKTC Merkez Bankası Başkanı Erdoğan Küçük, gelişmelerle ilgili yaptığı açıklamada, ''bugün saat 10.00'dan itibaren gerek vatandaşlar gerekse bankaların YTL almaya başladığını'' söyledi. 
     Bankaların Merkez Bankası'ndan dün aldığı paraları ATM'lerine koymaya başladığını da açıklayan Küçük, ''Şu anda bir sorun gözükmüyor'' dedi. 
     Bir hafta içinde tüm ATM'lerin YTL'ye geçeceğini düşündüğünü ifade eden Küçük, ''KKTC'de, piyasadaki TL'lerin tamamının da maksimum bir ay içinde kendilerine geleceğini ve değişeceğini düşündüklerini'' kaydetti. 
     Küçük, banknot TL'lerin 10 yıl, madeni TL'lerin ise bir yıl geçerli olacağını bu nedenle piyasada bu paralardan bulunsa bile değer taşıdığını, söz konusu süreler içinde değiştirilebileceğini hatırlattı. 
     Banka hesaplarının YTL'ye dönüştürülmesini tamamladıklarını anlatan Küçük, şu anda bunun testlerini gerçekleştirdiklerini kaydetti. 
     Erdoğan Küçük, söz konusu olayın psikolojik etkilerinin hem vatandaşa hem de bankacılık sistemine ve bankacılara nasıl yansıyacağının sorulması üzerine, ilk olarak bol sıfırlı paralardan kurtulmuş olunacağını, ikinci ve daha önemlisi ise hesap makineleri ve sayımda, cepte taşımada büyük kolaylıklar olacağını kaydetti. Küçük, YTL'nin en iyi tasarruf edilebilir bir para olmasını beklediklerini kaydetti. 
     Bu arada Küçük, Türkiye'de bazı uzmanların TL'lerin hatıra olarak saklanmasından dolayı piyasadan önemli bir para çekileceğini ve bunun da ekonomiye olumlu yansımaları olacağının hatırlatılması ve yorumunun sorulması üzerine, ''bunun aşırı iyimser bir iddia olduğunu, hatıra para saklansa bile bunun para arzına bir etkisi olmayacağını'' söyledi. 
     
</TEXT>
</DOC>
