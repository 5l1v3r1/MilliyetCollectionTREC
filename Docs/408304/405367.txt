<DOC>
<DOCNO> 405367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/soneko44.html </URL>
<DATE> 2005/12/21/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Ford Otosan Toplam 375 milyon dolarlık yatırım yapacağız 
</HEADLINE>
<TEXT>

     Ford Otosan Genel Müdürü Turgay Durak, 60 milyon dolarlık yan sanayi yatırımı ile birlikte toplamda 375 milyon dolarlık yatırım yapacaklarını bildirdi. 
     Durak, yeni yatırım planlarına ilişkin düzenlenen basın toplantısında yaptığı konuşmada, 1998 yılından bu yana 7 yılda yaklaşık 1.2 milyar dolarlık yatırım yaptıklarını hatırlattı. 
     Bu dönemde 3 yeni ürün, 2 yeni motor ve Kocaeli'de bir fabrika yatırımı gerçekleştirdiklerini kaydeden Durak, 2005 sonu itibariyle 81 bini iç pazara, 162 bini ihracata yönelik olmak üzere toplamda 243 bin adetlik üretim ve 2 milyar dolarlık ihracatın söz konusu olacağını ifade etti. 
     Ford Otosan'ın yıl sonunda 130 bin adetlik iç satışla yüzde 17'lik rekor pazar payına ulaşmayı ve ardı ardına 4. yıl iç pazar marka liderliğini elde etmeyi beklediklerini belirten Durak, 2005 sonunda 4.6 milyar dolarlık toplam ciro öngördüklerini bildirdi. 
     Durak, bu yılın ilk 9 ayında 427 milyon dolarlık vergi, amortisman ve faiz öncesi kar VAFÖK ile yüzde 13 düzeyinde VAFÖK marjı ve 280 milyon dolar faaliyet karı ile yüzde 8.5 seviyesinde faaliyet kar marjı elde ettiklerini söyledi. 
     Ford Otosan'ın geçen yıl toplamda 75 milyon dolarlık temettü dağıttığını anımsatan Durak, bu yıl sonunda dağıtacakları temettü miktarının 329 milyon dolara çıkacağını ifade etti. 
     
     TOPLAMDA 375 MİLYON DOLARLIK YATIRIM 
     Durak, Yeni Transit modelleri için 87 milyon dolar, Yeni Transit motoru için 61 milyon dolar ve Yeni Cargo motoru için 24 milyon dolar olmak üzere toplamda 172 milyon dolarlık yeni ürün projelerinin söz konusu olduğunu kaydetti. 
     Kocaeli fabrikasında 240 bin olan üretim kapasitesini 2006 yılında 250 bine, 2007'de de 280 bin adete yükselteceklerini belirten Durak, bunların toplam yatırım bedelinin 143 milyon dolar olduğunu, İnönü Ağır Kamyon Fabrikası'ndaki 15 bin adetlik artırım ile Ford Otosan'ın toplam araç kapasitesinin 295 bin adete çıkacağını bildirdi. 
     Turgay Durak, ürün, tasarım ve fabrika yatırımlarının 315 milyon dolara çıkacağını ifade ederek, ''60 milyon dolarlık yan sanayi yatırımı ile birlikte toplam 375 milyon dolarlık yatırım yapacağız'' dedi. 
     Soruları da yanıtlayan Durak, bu sabah Borsa'ya açıkladıkları 225 milyon avroluk yatırımın yaklaşık 270 milyon dolara tekabül ettiğini söyledi. 
     Durak, kapasite artırımının 45 milyon dolarlık bölümünü daha önce açıkladıkları için bugünkü Borsa açıklamasında yer vermediklerini, bu yatırımla birlikte 315 milyon doların söz konusu olduğunu ifade etti. 
     
</TEXT>
</DOC>
