<DOC>
<DOCNO> 406908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/yasam/yas01.html </URL>
<DATE> 2005/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyet bozmayan yılbaşı sofrası 
</HEADLINE>
<TEXT>


Yeni yıla, bir gece önce alınan fazla kalorilerin vicdan azabıyla girmek istemiyorsanız bu yazıyı okuyun 

TAYLAN KÜMELİ bir kibrit kutusu lezzet 

Yılbaşı gecesi, sofralar daha bir zenginleşir ki bu da alınan kalori miktarını artırır. Alkol fazla alınır, daha yağlı ve zararlı besinler tüketilir. Ancak yeni yıla, lezzetli, zengin ve sağlıklı bir sofrayla girmek de mümkün. İşte sırları 
Yılbaşı sofralarında şarküteri ürünlerini mümkün olduğunca az tüketin. Bu besinlerin içeriğindeki doymuş yağ asitleri özellikle kalp damar sağlığını olumsuz etkiler. Şarküteri ürünlerini illa tüketmek istiyorsanız da miktarını minimumda tutun ve beraberinde C vitamininden zengin yiyecekleri de bulundurun. Şarküteri ürünlerinin içeriğindeki nitrit ve nitratın etkilerini minimuma indirmek için domates, limon, yeşil biber, maydanozdan oluşan bir salata, en uygun seçenek olacaktır.Kırmızı et yerine balık, tavuk ve hindiyi tercih edin. Ancak yediğinizin miktarlarına ve pişirme şekline dikkat edin.Yağ tüketiminizi azaltın. Katı yağlar yerine sıvı yağları, özellikle zeytinyağı kullanın. 

Yavaş yavaş yiyin 
Azar azar ve yavaş yiyin. Hızlı yerken daha çok insülin salgılanır, bu da hem yağın vücutta depolanmasına, hem de karaciğerde kolesterol yapımının artmasına neden olur.Kuruyemişler özellikle kalp hastalıklarının önlenmesinde önemli etkilere sahip besin maddeleridir. Daha önceleri yağlı oldukları için kalbe zararlı sanılan yerfıstığı, ceviz, badem, fındık, fıstık ve çekirdek gibi çerezlerin kalbi koruyucu maddeler içerdikleri son araştırmalarla kanıtlanmıştır. Kuru yemişlerde bulunan tdoymamış yağ asitleri ile bitkisel steroller kolesterolü düşürür. Ama aşırı tüketilmemelidir.Antidoksan etkisi bulunan meyve ve sebzeye ağırlık verin. 

Bir iki kadeh şarap 
Alkol kullanıyorsanız kırmızı şarabı tercih edin bir iki kadeh tüketin.Çorbada, sebze yemeğinizde ya da cacığınızda 2-3 diş sarımsak tüketin. Sarımsak bol miktarda potasyum, fosfor, selenyum, A ve C vitaminleri ile 75 farklı kükürtlü madde içerir. Kan damarlarını genişletir, kanın pıhtılaşma oranını azaltıp damar tıkanmasını önler.İki üç yemek kaşığı kadar barbunya pilakisi, kuru fasulye veya nohut tüketin. Kuru fasulye, nohut, mercimek, börülce ve barbunya hem çok besleyicidir, hem de kalp hastalıkları ve kanserden koruyucu maddeler içerir. Bu koruyucu maddelerden biri diyet lifidir. Diyet lifi, yüksek tansiyonu ve kötü kolesterolü düşürür kan şekerinin yükselmesini, kabızlığı ve kalınbağırsak kanserini önler. 


</TEXT>
</DOC>
