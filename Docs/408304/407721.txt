<DOC>
<DOCNO> 407721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sontur24.html </URL>
<DATE> 2005/12/29/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Sağlık Bakanlığı Aspartam'ın yasaklanması için yeterince veri yok 
</HEADLINE>
<TEXT>

     Sağlık Bakanlığı, eldeki verilerin, aspartam gibi yapay tatlandırıcıların yasaklanmasını gerektirecek düzeyde olmadığını bildirdi. 
     Sağlık Bakanlığı’ndan yapılan yazılı açıklamada, bazı basın-yayın organlarında İngiltere Avam Kamarası Gıda ve Çevre Komisyonu’nun görüşlerini yansıtan haberlerin yer aldığına dikkat çekilerek, "aspartam hakkında kamuoyunda eksik ve yanlış bilgilendirmenin engellenmesi için açıklama yapılmasına gerek duyulduğu" ifade edildi. 
     Şekerden 200 kat tatlı yapay tatlandırıcı olan aspartamın, aspartik asit, fenilalanin adındaki protein yapı taşları ve metil alkolden oluştuğu anlatılan açıklamada, aspartamın hayvanlarda kanser yapıcı etkisiyle ilgili araştırma sonuçları elde edilmekle birlikte, insanda kanser oluşturduğuna dair yeterli bilimsel veri bulunmadığı kaydedildi. 
     Eldeki verilerin aspartam gibi yapay tatlandırıcıların yasaklanmasını gerektirecek düzeyde olmadığı bildirilen açıklamada, şu görüşlere yer verildi 
     "Aspartam hakkındaki iddianın temel dayanağı metil alkolün yıkımıyla oluşan ürünlerin toksik etkiye yol açtığı görüşüdür. Çoğu meyve ve sebzede doğal olarak da bulunan metil alkolün, organizmada metabolize edilerek formalhedrit ve formik asite dönüştüğü zaten bilinen bir gerçektir. Ancak yapılan bilimsel çalışmalar, kilogram başına 40 mg geçmemek koşuluyla, aspartam kullanımının güvenli olduğunu göstermektedir. Bu miktar 70 kilo bir insan için günde 28 kutu diyet içeceğe denktir. Bir bardak domates suyunda, bir kutu diyet içecekte bulunan aspartamın oluşturacağı altı kat fazla metil alkol bulunmaktadır. 
     Aspartamı oluşturan maddelerden fenilalaninin kullanımının yasak olduğu tek hastalık fenilketonüridir. Bu hastalarda fenilalanin kullanımı, dönüştürücü enzimin eksikliği yüzünden aralarında beynin de bulunduğu çeşitli organlarda hasara yol açmaktadır. Bu nedenle fenilketonüri hastalarında aspartam kesinlikle kullanılmamalıdır." 
     
     GÜNLÜK MİKTAR AŞILMAMALIDIR 
     Açıklamada, embriyo, fetüs, yenidoğan ve çocukların kimyasallara daha duyarlı olduğuna dikkat çekilerek, 12 yaşına kadar çocuklar, hamileler ve emziren annelerde aspartamın da dahil olduğu katkı maddelerinin kullanılmaması konusundaki tartışmaların sürdüğü belirtildi. 
     Bir yaşından küçük bebekler, hamileler ve emzirenlerde aspartamın kullanılmaması gerektiği vurgulanan açıklamada, tüm katkı maddeleri gibi aspartamın da toplum sağlığı yönünden değerlendirildiği ve güvenli kullanım kurallarının ulusal ve uluslararası otoritelerce belirlendiği ifade edildi. 
     Açıklamada, "Yalnız aspartam değil, her türlü kimyasal madde güvenilir dozunun üzerinde alındığında toksik etkilere yol açabileceğinden halkımızın bu tür ürünleri kullanırken, alınması gereken günlük miktarı aşmamaları gerekmektedir" denildi. 
     
</TEXT>
</DOC>
