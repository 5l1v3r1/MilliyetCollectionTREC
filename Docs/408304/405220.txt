<DOC>
<DOCNO> 405220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/spor/aspo.html </URL>
<DATE> 2005/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
El ele tatile 1-1 
</HEADLINE>
<TEXT>


Toth, Yalçın-Aykut hata ortaklığının faturasını aşırtma golle kesti. Hasan Kabze'nin enfes golü eşitliği getirdi. İki takımın beraberliğe razı oyunlarıyla 90 dakika sona erdi 

Erhan TELLİ - 90 dakika 


Sezonun ilk yarısı bitmiş, tatile gidenler çoktan topuklamış, senin işin yoksa git bu soğukta Malatya'ya, top oyna... Üstelik dört aydır paranı da vermemişler. Moralin zaten sıfır. Ha bugün ha yarın verecekler diye beklerken yılın sonu gelmiş, senin haberin yok.. 
Ev mi aldın, araba mı Yoksa birilerine borcun mu var Kimsenin umurunda değil.. Türkiye'nin en büyük kulüplerinden birinde oynuyorsun nasıl olsa.. Paran olunca ödersin... Kredi notun yüksek.. Ehh sıkacaksın artık birazcık dişini.. Ha bugün, ha yarın... Nasıl olsa öderler... Kimsenin parası kalmamış ya bu kulüpte.. Sana her gün bunu ezberletiyorlar. Bunları düşün, çık ve oyna... Almasan da oyna. Vermeyecek olsalar da çık oyna... Çünkü sen profesyonelsin. Para önemli olmamalı senin için... Önce takımın sonra ailen ve sevdiklerin... Bu nasıl profesyonellikse öylesin işte... 
Onlar mı Onlar da bu işin profesyonelleri, işleri bu... Yani anlayacağın, para veremeseler de işlerini çok iyi yapıyorlar 
Maçtan bile önemliydi öncesinde yaşananlar.. Galatasaray tarihinde ilk kez futbolcular böylesine büyük bir protestoya imza attılar... Haklıydılar ya da haksız... Önemli değil... Kimse çıkıpta bir şey diyemedi onlara. Maç öncesinde idmana çıkılmadı Florya'da, kimseden "çıt" çıkmadı... İstemeye istemeye geldi futbolcular Malatya'ya... Herkesin suratında "nereden çıktı şimdi bu maç" ifadesi vardı... Bizlerde bile... 

Akıllar başka yerde 
Böylesine duygularla oynandı 90 dakika... Ne mi oldu Skor yukarıda... Bence Galatasaraylı futbolcu için pek önemi yoktu alınan bu skorun. Çünkü onların akılları yarın ne olacak sorusundaydı... Maç oynandı ve bitti. 
Akıllarda kalan sadece iki gol ve kaçan birkaç fırsat vardı. 6. dakikada Galatasaray defansı ve kaleci Aykut'un büyük hatasından yararlanan Toth aşırtma bir vuruşla skoru 1-0 yaptı. 40'ta uzun zamandır yedek kulübesinde unutulan Hasan Kabze çok şık bir golle bunu yanıtladı. 
İlk yarı bu skorla tamamlanırken, ikinci devrede ise Altan'ın çataldan dönen, Bilal'in direği sıyıran şutları dışında kayda değer bir pozisyon yaşanmadı. Keyifsiz, tatsız ve bir an önce bitsin diye herkesin bakıştığı karşılaşma her iki takımın da hak ettiği skorla sona erdi. 

Aslan'da kritik gün 

Kayseri maçı ardından, "Salı günü paralar ödenecek" açıklaması yapıp, daha sonra süreyi bir gün uzatan yönetimin bugün futbolcuların alacaklarını vermesi bekleniyor 

Galatasaray'da ödeme günü geldi, çattı. Sezon başından bu yana paralarını alamayan sarı - kırmızılı futbolcuların isyan etmesi üzerine, Kayserispor karşılaşmasının ardından, "Salı günü paralar ödenecek" açıklaması yapan yönetim, önceki gün bu süreyi 1 gün daha uzatmıştı. 
Florya Tesisleri'nde önceki gün yapılan antrenmana, Mondragon ve Saidou'ya özel ödeme yapıldığı dedikoduları yüzünden geç çıkarak yönetimi protesto eden futbolcular, bugün idarecilerden gelecek habere kilitlendi. Gergin bir bekleyiş içine giren oyuncular, biriken paralarını alarak tatile çıkmayı umut ediyor. Paraların ödenmemesi yüzünden büyük rahatsızlık yaşayan futbolcuların, devre arası tatilinin başlamasına rağmen maç sonrası son derece keyifsiz olmaları dikkat çekti. 
Cihan, "Yöneticiler yarın için ödeme yapılacağını söyledi, biz de bekliyoruz" açıklamasını yaptı. 

Kardeş payı 

Fortis Türkiye Kupası A Grubu ikinci maçından beraberlikle ayrılan Galatasaray ile Malatyaspor para ödülünü paylaştı. Bu sezon uygulamaya konulan prim sistemine göre iki takım da 1'er puan karşılığında 33 bin 750 dolar yaklaşık 45 bin YTL alacak. İlk maçlarını kazandıkları için 67 bin 500 yaklaşık 90 bin YTL alan iki ekibin toplam kazancı ise 135 bin YTL'ye ulaştı 

A GRUBU O G B M A Y P Galatasaray 2 1 1 0 5 1 4 Malatyaspor 2 1 1 0 2 1 4 Diyarbakır 1 0 0 1 0 1 0 Mersin İ.Y. 1 0 0 1 0 4 0 Giresunspor 0 0 0 0 0 0 0 
25 Ocak Galatasaray - Giresunspor, Mersin İ.Y.-Malatya, D.Bakır Bay 


</TEXT>
</DOC>
