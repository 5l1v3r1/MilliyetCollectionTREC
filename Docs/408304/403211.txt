<DOC>
<DOCNO> 403211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/dunya/axdun01.html </URL>
<DATE> 2005/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzeyde yeni bir devlet doğuyor 
</HEADLINE>
<TEXT>


Kürdistan Bölgesel Yönetimi, savunma, maliye ve dışişleri bakanlıklarıyla bağımsız bir ülke gibi faaliyet gösteriyor 

NAMIK DURUKAN Erbil 


Kuzey Irak'ta yerini sağlamlaştıran Kürdistan Bölgesel Yönetimi, devletleşme yönünde önemli adımlar atıyor. Kürtler, halen bölgesel hükümete bağlı Milli Savunma, Maliye ve Dışişleri bakanlıklarının yakında Bağdat'a bağlanmasının planlanmasına tepki gösteriyor. 
Federe Kürdistan Bölgesel Hükümeti'nin başbakanlık koltuğunda Kürdistan Demokratik Partisi KDP lideri Mesud Barzani'nin yeğeni Neçirvan Barzani oturuyor. Barzani'nin yardımcılığını, Hıristiyan Sarkis Ağacan yapıyor. Hükümette toplam 25 bakan görev alıyor. Adalet, Sanayi, Enerji, Spor, Tarım, İletişim ve Devlet bakanlıkları, Kürtler dışındaki parti ve gruplara verilirken, Türkmenler bir bakanla temsil ediliyor. 
Bakanlıklara bağlı genel müdür ve genel müdür yardımcılıkları, partilerin oy oranlarına göre paylaştırılmış durumda. Toplam 111 milletvekilinin bulunduğu Kürdistan Bölgesel Parlamentosu'nda, Kürdistan Yurtseverler Birliği KYB ve KDP'nin 42'şer milletvekili bulunuyor. Kürdistan Türkmen Demokrat Hareketi 3 , Türkmen Kardeşlik Ocağı 1 , Asuri Betrahrin Partisi ile Asuri Milli Partisi 4 , Yezidiler 2 , Kürdistan İslam Topluluğu ve Kürdistan Birlik Hareketi 9 , Sosyalist Parti 1 , Kürdistan Emekçileri Partisi 1 , Bağımsızlar 6 da parlamentoda temsil ediliyor. 


</TEXT>
</DOC>
