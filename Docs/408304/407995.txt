<DOC>
<DOCNO> 407995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sonsiy16.html </URL>
<DATE> 2005/12/30/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Başbakan gidince, işadamları Gökova'ya akın etti 
</HEADLINE>
<TEXT>

     Yaşar ANTER MUĞLA, DHA 

SÜRPRİZ şekilde Muğla'ya gelen Başbakan Recep Tayyip Erdoğan eşi Emine Erdoğan ile birlikte yeni yıla Gökova'nın cennet köşelerinden Akyaka'da girecek. Muhteşem manzaralı butik otel Çobantur'da dinlenmeye çekilen Erdoğan'ın ziyareti nedeniyle Gökova'da, karada ve denizde geniş güvenlik önlemleri alındı, Akyaka- Ören Karayolu trafiğe kapatıldı. Erdoğan'ın geldiğini öğrenen bazı işadamları sabahın erken saatlerinden itibaren beldeye gelerek otellere yerleşmeye başladı. 
     Başbakan Recep Tayyip Erdoğan dün gece uçakla Dalaman Havalimanı'na geldi. Erdoğan ve eşi Emine Erdoğan, karayoluyla Muğla'nın Ula İlçesi'ne bağlı Akyaka Beldesi'ne geçti. Erdoğan çifti, asırlık çam ağaçları arasında, muhteşem Gökova manzaralı denize sıfır Çobantur Otel'de dinlenmeye çekildi. 
     Emine ve Tayyip Erdoğanlar çiftinin gelişiyle birlikte denizde ve karada geniş güvenlik önlemleri alındı. Beldeye giriş ve çıkışlar jandarma ve Başbakan'ın korumaları tarafından kontrol altına alındı. Akyaka'dan sahilden Milas'ın Ören Beldesi'ne giden karayolu korumalar tarafından güvenlik gerekçesiyle tamamen trafiğe kapatılırken, 57 No'lu Sahil Güvenlik Botu ve zodyak bottaki Sahil Güvenlik ekipleri, Erdoğan'ın kaldığı tesisin bulunduğu koya hiçbir teknenin yaklaşmasına izin vermedi. 
     Otele yaklaşık 500 metre uzaklıktaki Gökova Orman İşletme Müdürlüğü Dinlenme Tesisleri'ne de giriş çıkış kapatıldı. Yakın mesafedeki inşaatlar ve ormanlık alan, kırmızı şeritle çevrilerek girişler yasaklandı. Erdoğan'ın Muğla'ya geldiğini öğrenen Aydın, İzmir ve Denizli'den bazı işadamlarının sabahın erken saatlerinden itibaren Akyaka'ya gelerek otellere yerleşmeye başladığı dikkati çekti. 
     Beldede hareketlilik yaşanırken, Erdoğan'ın üç gün beldede kalacağı, yeni yıla Gökova'da gireceği ve Gökova'da günübirlik mavi yolculuk yapmayı planladığı belirtildi. 
     
</TEXT>
</DOC>
