<DOC>
<DOCNO> 404542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/son/sontur07.html </URL>
<DATE> 2005/01/01/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Ezgi Gümüşoğlu'nun cenazesi İstanbul'a getirildi... 
</HEADLINE>
<TEXT>

     Güney Asya'daki deprem ve tsunami felaketinde hayatını kaybeden ABD'nin İstanbul Başkonsolosluğu Ticaret Ataşe Yardımcısı Ezgi Gümüşoğlu'nun cenazesi, İstanbul'a getirildi. 
     THY'ye ait bir uçakla sabah saatlerinde Bangkok'tan Atatürk Havalimanı'na getirilen Ezgi Gümüşoğlu'nun cenazesi, daha sonra THY'nin kargo bölümüne alındı. 
     İşlemlerin ardından ailesine teslim edilen Gümüşoğlu'nun cenazesi, bir ambulansa alınarak Okmeydanı'ndaki Özel Türkiye Hastanesi morguna götürüldü. 
     Ezgi Gümüşoğlu ile kısa süre önce evlenerek balayı için Tayland'a giden inşaat mühendisi Çetin Gümüşoğlu da, aynı uçakla İstanbul'a geldi. 
     Deprem ve tsunami felaketinden hafif yaralı olarak kurtulan Çetin Gümüşoğlu, eşinin cenazesinin ambulansa konulması sırasında yakınlarına sarıldı ve gözyaşlarını tutamadı. 
     Bu arada, ABD'nin İstanbul Başkonsolosu David Arnett de, sabah saatlerinde Ezgi Gümüşoğlu'nun ailesine taziyelerini iletmek üzere Atatürk Havalimanı'ndaki THY'nin kargo bölümüne geldi. Burada uzun süre cenazenin kargodan çıkarılmasını bekleyen Başkonsolos Arnett, daha sonra Çetin Gümüşoğlu ile yakınlarına başsağlığı diledi. 
     Öte yandan Ezgi Gümüşoğlu'nun yakınları, ''cenazenin ne zaman toprağa verileceğinin henüz belirlenmediğini'' söylediler. 
     
</TEXT>
</DOC>
