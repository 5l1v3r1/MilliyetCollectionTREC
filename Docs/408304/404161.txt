<DOC>
<DOCNO> 404161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/ekonomi/aeko.html </URL>
<DATE> 2005/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
28 milyar YTL vergiden kaçırıldı 
</HEADLINE>
<TEXT>


Maliye Bakanı Unakıtan, ilk 10 ayda yapılan vergi incelemelerinde 28 milyar YTL'lik 28 katrilyon lira gelirin vergiden kaçırıldığını belirlediklerini söyledi 

ANKARA Milliyet 

Maliye Bakanı Kemal Unakıtan, 1998 - 2003 yıllarında yüzde 30 - 35 düzeyinde bulunan kayıt dışı ekonominin gayri safi milli hasılaya GSMH oranının 2003'te yüzde 29'a, 2004'te yüzde 26'ya düştüğünü açıkladı. Unakıtan, Ekim 2005 itibariyle 94 bin vergi incelemesi yapıldığını belirterek, "27 milyar YTL matrah incelendi. 28 milyar YTL'lik matrah farkı vergiden kaçırılan gelir bulundu" dedi. 
Unakıtan, Türkiye - AB mali işbirliği çerçevesinde Almanya Maliye Bakanlığı ve İngiltere Gelir ve Gümrükler İdaresi'nce ortak yürütülecek 'Vergi İdaresinin Kapasitesinin Geliştirilmesi Projesi' toplantısına katıldı. 

'Kayıt dışını boğalım' 
Kayıt dışını önlemeye dönük önemli adımlar attıklarını anlatan Unakıtan, "Hiç kimsenin kayıt dışı için mazereti kalmamıştır. Enflasyon yok, vergiler indirildi. Vergi barışını da yaptık" diye konuştu. Unakıtan, "Göz yummamız mümkün değil. İster deterjan, ister kablo, ister gıda... Bir işyeri kayıt dışı ise, o sektördekiler bunu bilir. Onları boğmamız lazım. Artık çürük elmaları sepetten atmamız lazım" dedi. 
Maliye'nin hesabına göre, 1998 - 2003 arasında kayıt dışı ekonominin GSMH'ye oranı yüzde 30 - 35 civarındaydı. Bunun 2003'te yüzde 29'a gerilediğini, 2004'te yüzde 26 civarına düştüğünü belirten Unakıtan, "Vergi dairelerinin yolunu bilmeyenler öğrenecekler. Burada radar var, dikkat edin diyoruz" şeklinde konuştu. 
Unakıtan, AB Komisyonu Türkiye Delegasyonu Başkanı Büyükelçi Hans Jörg Kretschmer'in, programı nedeniyle toplantıdan erken ayrılması üzerine, "Kretschmer bile dayanamadı" diye espri yaptı. 

Unakıtan da aftan yakındı Bakanlığı döneminde 'vergi barışı' ve kendisini de kapsayan birçok af girişimine imza atan Bakan Unakıtan da vergi aflarından yakındı. Unakıtan, şöyle konuştu "Türkiye'de maalesef sık vergi afları getirildi. Yasalarda sık sık değişiklik yapıldı, adeta yamalı bohça olmuş. Şimdi yeni yasalar getiriyoruz. Ülkemizde yaygın istisna ve muafiyet var. Vatandaşta 'gücünüzün yettiğinden vergi alıyorsunuz' anlayışı var." 

Saydamlık araştırmasına tepki Unakıtan, toplantı sırasında Uluslararası Saydamlık Örgütü'nün bir süre önce yayımladığı ve vergi dairelerini yolsuzlukla suçladığı araştırmasına da tepki gösterdi. Araştırmayı gerçekleştirenleri 'kasıtlı' davranmakla suçlayan Unakıtan, "Bunu şiddetle reddediyor ve bu temsilciyi kınıyoruz. Herhalde maksatlı. Bunu düpedüz iftira ve karalama olarak değerlendiriyoruz. Hele uluslararası saydamlık adına burada işini bilmeyen ve konusuna vakıf olmayan birinin işi bu. Maliye'ye çamur atan bir yaklaşım. Yasal yollara da başvuracağız." 

Hamiline çek yazma kaldırılacak Bankalarca sağlanacak bilgiler kanalıyla, mükelleflerin çek, senet, havale ve diğer bankacılık işlemleri, nakit çekimleri, bankalar aracılığıyla işlem yapan, ancak mükellefiyeti bulunmayan kişiler ve gayrimenkul alım satımındaki gerçek tutarlar tespit edilecek. Unakıtan, bankaların bilgi sağlamadaki sorumluluklarını artıran ve hamiline çek kullanımının takibine imk n verecek yasal düzenlemelere ilişkin hazırlıkların son aşamaya geldiğini belirtti. 

Üreticilere çağrı 
Alo 189'u arayın Maliye Bakanı Kemal Unakıtan, Maliye'nin toplantısında, kayıt dışı ekonomiye hiçbir şekilde göz yumulmayacağını söyledi. Unakıtan, üreticilerden kendi sektörlerindeki kayıt dışı iş yapan şirketleri Alo 189 hattına bildirmelerini talep etti. 
Unakıtan, 30 bin YTL'nin üzerindeki mal alış ve satışlarının bildirilmesini istediklerini anımsatarak, söz konusu bildirimlerin çapraz kontrollerle denetleneceğini kaydetti. Unakıtan, "Bundan sonra naylon faturalar ayna gibi çıkacak. Herkes ayağını denk alsın" dedi. 
Kredi kartı denetimleri sırasında kart sahibinin ne kadar alışveriş yaptığına baktıklarını anlatan Unakıtan, "Bakıyoruz adamın kartla yaptığı alışveriş kadar cirosu yok. Her harcama yapanla, her alışveriş yapan, bas düğmeye çıkıyor ortaya" diye konuştu. 


</TEXT>
</DOC>
