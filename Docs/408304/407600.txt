<DOC>
<DOCNO> 407600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/soneko04.html </URL>
<DATE> 2005/12/29/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Eczacıbaşı, Alman Engers'i satın aldı 
</HEADLINE>
<TEXT>

     Eczacıbaşı Yapı Grubu, Alman seramik kuruluşlarından Engers Keramik GmbH Co. KG'yi satın aldı. 
     Eczacıbaşı Holding'den yapılan açıklamada, 1911 yılından bu yana faaliyet gösteren Engers Keramik'in dün imzalanan ve gerekli yasal onayların ardından yürürlüğe girecek anlaşma ile satın alındığı bildirildi. 
     Engers'in Eczacıbaşı Topluluğu'na toplam yatırım maliyetinin 20 milyon avro civarında olacağı belirtilen açıklamada, Almanya seramik sektörünün merkezi konumundaki Rheinland Pfalz bölgesinde kurulu Engers'in yıllık 2.3 milyon metrekare üretim kapasitesine sahip olduğu kaydedildi. 
     Eczacıbaşı Topluluğu Üst Yöneticisi CEO Erdal Karamercan, satın almanın Eczacıbaşı'nın yurtdışı yatırımlarında bir kilometre taşı olacağını vurguladı. 
     Karamercan, Eczacıbaşı Topluluğu'nun 2005 yılında 160 milyon dolar olan yatırım tutarının, 2008 yılı sonuna kadar 580 milyon dolara ulaşacağını bildirdi. 
     
     ''PAZAR PAYI YÜZDE 5'E ULAŞACAK'' 
     Almanya'da seramik sağlık gereçlerinde yüzde 13'lük pazar payına sahip olduklarına dikkat çeken Karamercan, karo seramik sektöründe de son bir kaç yıldır etkinliklerini artırdıklarını ve satın almayla birlikte bu alandaki pazar paylarının yüzde 5'e ulaşacağını kaydetti. 
     Karamercan, Alman üretici konumuna gelmenin önemli avantajlar sağlayacağına işaret ederek, İrlanda'da mevcut karo seramik fabrikası dikkate alındığında Engers'in satın alınmasının lojistik açıdan da Eczacıbaşı'na büyük güç katacağını vurguladı. 
     Erdal Karamercan, Engers'in alınmasının karo seramiğin büyüme stratejisinin sadece bir adımı olduğunu, başta Rusya olmak üzere diğer yeni projelerin de hayata geçirileceğini belirtti. 
     1991'de yılda 1.5 milyon metrekare kapasite ile kurulan Vitra Karo'nun, dış pazarlarda büyüme stratejisiyle 2006 yılında yılda 25 milyon metrekare üretim kapasitesine ve 200 milyon dolar ciroya ulaşacağını kaydeden Karamercan, Engers markasının kullanımına devam edeceklerini, mevcut personel ve yönetimin tecrübelerinden yararlanılacağını vurguladı. 
     
</TEXT>
</DOC>
