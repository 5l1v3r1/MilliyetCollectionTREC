<DOC>
<DOCNO> 402015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/soneko05.html </URL>
<DATE> 2005/12/09/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Merkez Bankası faiz indirdi 
</HEADLINE>
<TEXT>

     Merkez Bankası, kısa vadeli faizleri çeyrek puan indirdi. Buna göre gecelik borçlanma faizi, yüzde 13.75'den yüzde 13.50'e çekildi. 
     Merkez Bankası'ndan yapılan açıklamada, Banka bünyesindeki Bankalararası Para Piyasası ve İMKB Repo-Ters Repo Pazarı'nda uygulamakta olunan kısa vadeli faiz oranlarının bugünden itibaren çeyrek puan düşürülmesine karar verildiği bildirildi. 
     Buna göre gecelik faiz oranları kapsamında, borçlanma faiz oranı yüzde 13.75'ten yüzde 13.50'ye, borç verme faiz oranı da yüzde 17.75'ten yüzde 17.50'ye indirildi. 
     Diğer vadelerde 1 haftalık borçlanma faiz oranı da yüzde 13.75'ten yüzde 13.50'ye düşürüldü. 
     Geç Likidite Penceresi uygulaması çerçevesinde, Bankalararası Para Piyasası'nda saat 16.00-16.30 arası gecelik vadede uygulanan Banka borç verme faiz oranı da yüzde 21.75'ten yüzde 21.50'ye düşürülürken, yüzde 5 olan borçlanma faiz oranı değiştirilmedi. 
     Açık piyasa işlemleri çerçevesinde piyasa yapıcısı bankalara repo işlemleri yoluyla gecelik ve bir haftalık vadelerde tanınan borçlanma imkanının faiz oranları da yüzde 15.75'ten yüzde 15.50'ye çekildi. 
     Faiz indirim kararının gerekçesini açıklayan "Enflasyon ve Görünüm" başlıklı rapor, dün yapılan Para Politikası Kurulu toplantısında yapılan değerlendirmeleri de göz önüne alacak şekilde 2 iş günü içinde yayımlanacak. 
     
</TEXT>
</DOC>
