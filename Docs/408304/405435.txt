<DOC>
<DOCNO> 405435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sonspo33.html </URL>
<DATE> 2005/12/21/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Özhan Canaydın'dan İlhan Cavcav'ın açıklamalarına tepki... 
</HEADLINE>
<TEXT>

     Gençlerbirliği Kulübü Başkanı İlhan Cavcav’ın Fenerbahçe ile ilgili açıklamalarına bir tepki de Kulüpler Birliği Başkanı Özhan Canaydın’dan geldi. 
     Özhan Canaydın yazılı yaptığı açıklamada, İlhan Cavcav’ın dün verdiği demeci üzüntüyle okuduğunu belirterek, şu görüşlere yer verdi 
     "Sayın Cavcav, Türk futboluna yıllardır hizmet eden ve çok büyük tecrübeleri olan bir spor adamıdır. Bu talihsiz açıklamanın ardından yaptığı düzeltme demecini yerinde bir davranış olarak görüyorum. Kulüpler Birliği Başkanı sıfatımla, futbolumuzda bu tür gereksiz polemiklere bir daha yer verilmemesini, hiçbir kulübümüzün rencide edilmemesini ve bu hususta gereken özenin bundan sonra da gösterileceğini ümit ediyorum." 
     
     İLHAN CAVCAV PFDK'YA SEVK EDİLDİ 

     Futbol Federasyonu Hukuk Kurulu, Gençlerbirliği Başkanı İlhan Cavcav'ı, Profesyonel Futbol Disiplin Kurulu'na PFDK sevk etti. 
     Futbol Federasyonu'ndan yapılan açıklamada, Cavcav'ın medyada Fenerbahçe Kulübü aleyhine yaptığı açıklamaları inceleyen hukuk kurulunun, dosyayı hukuki işlem yapılması için PFDK'ya gönderdiği bildirildi. 

     
</TEXT>
</DOC>
