<DOC>
<DOCNO> 405719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sonsiy09.html </URL>
<DATE> 2005/12/22/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Eurlings Türkiye zaman kaybederse AB trenini yakalayamaz 
</HEADLINE>
<TEXT>

     Orhan Pamuk davasının ilk duruşmasına katılan Avrupa Parlamentosu Türkiye raportörü Camiel Eurlings, Türkiye'de ifade özgürlüğünün güçlendirilmesi gereğini vurgularak "Şimdi adli reformlar, düşünce ve ifade özgürlüğü, din ve azınlık hakları sorunları ile ilgili Avrupa mevzuatına uyum sağlanmalı. Türk hükümeti düşünce ve ifade özgürlüğü ile ilgili yasal değişiklikleri TBMM 8217 den geçirmeli" dedi. Eurlings "Türkiye zaman kaybederse AB trenini yakalayamaz" uyarısını yaptı. 
     Camiel Eurlings, ABHaber'e yaptığı açıklamada, Pamuk konusunun ilk önce Türkiye'nin dışarıdaki imajı açısından değerlendirilmesi gerektiğini belirterek, "Düşünce ve ifade özgürlüğü AB açından olmazsa olmaz bir kural. Ortada sadece Pamuk konusu yok. 30'dan fazla yazar ve gazetecinin düşünce ve ifade özgürlüğü yüzünden mahkemelerde yargılanması söz konusu" şeklinde konuştu. 
     AB konusunda Türk hükümeti için artık zamanın önemli olduğunu belirten Eurlings, "Bu çerçevede doğru adımların bir an önce atılması gerekiyor. Hükümet son yıllarda bu alanda çok iyi işler yaptı. Ancak şu aşamada hız kesilmiş durumda. Bu AB kurumları tarafında da açık bir şekilde hissediliyor. Hem AB Komisyonu, hem de Avrupa Parlamentosu'nda Türkiye'de reformlarda düşüş olduğu hissediliyor" değerlendirmesini yaptı. 
     Türk hükümetinin Türkiye'nin AB üyeliğini destekleyenlerin eline güçlendirici adımlar atması çağrısında bulunan Eurlings, "Avrupa'da Türkiye'nin üyeliğine karşı büyük bir direnç var. Örgütlü çevreler var. Bunların eline koz verilmemeli" uyarısında bulundu. Türkiye'nin reformlara kararlı bir şekilde devam edeceğini AB'ye göstermesini isteyen Camiel Eurlings şunları kaydetti 
     "AB'de Türkiye ile ilgili bir belirsizlik oluşmuş durumda. Şimdi AB'de Türkiye ile ilgili sorulan soru şu. Türkiye bu reformlara devam edecek mi. Yoksa seçime kadar reform yapılmadan zaman mı geçirilecek. 2007'deki seçimlere kadar bekleriz düşüncesi mi hakim. 
     Şimdi Adli reformlar, düşünce ve ifade özgürlüğü, din ve azınlık hakları sorunları ile ilgili Avrupa mevzuatına uyum sağlanmalı. Türk hükümeti düşünce ve ifade özgürlüğü ile ilgili yasal değişiklikleri TBMM'den geçirmeli. Bu reformlar Türkiye'nin geleceği açısından da önemli. Türkiye ne kadar kısa zamanda Avrupa mevzuatına kendini uyarlarsa o kadar uluslararası arenada aktör olabilir. Türkiye müzakerelerde emin adımlar ile ve hızlı bir şekilde yürümek zorunda. Zaman kaybederse artık AB trenini yaklaması imkansız olur. 
     Türkiye'nin geleceğinin kazanılması lazım. Eğer Türk siyasiler AB'yi istiyorsa reform yapmaktan başka yol yok. Türkiye'nin kendi şartlarında AB'ye girmek söz konusu değil. Türk mevzuatının AB mevzuatına bir an önce uyarlanması lazım." 
     
</TEXT>
</DOC>
