<DOC>
<DOCNO> 406782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sontur31.html </URL>
<DATE> 2005/12/26/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Yanan bina itfaiyecilerin üzerine çöktü 3 yaralı 
</HEADLINE>
<TEXT>

     Vakkas AKSU İSTANBUL, DHA 

BEYKOZ’da kullanılmayan 3 katlı binada çıkan yangına müdahale etmek isteyen 3 itfaiyeci, binanın Üzerlerine çökmesi sonucu yaralandı. 
     Beykoz Anadolu Hisarı İskele Yanı Sokak’ta bulunan ve kullanılmayan 3 katlı ahşap bir binada henüz belirlenemeyen nedenle yangın çıktı. Alevler bir anda tüm binayı sararken yangını söndürmek için Beykoz, Kadıköy, Çengelköy ve Kavacık İtfaiye grupları olay yerine sevk edildi. İtfaiye ekipleri bir yandan yangını söndürmeye çalışırken bir yandan da yangının çevredeki binalara sıçramasını engellemeye çalıştı. 
     Ahşap bina söndürme çalışmaları sırasında çökmeye başladı. Önce binanın iç tarafında çökme oldu. İtfaiye erleri binanın tam dibinde alevlere su sıkarken, binanın dış cephesi itfaiyecilerin üzerine çöktü. İtfaiyeciler ve çevredekiler korku içinde kaçışırken, çöken parçalar altında kalan 3 itfaiyeci yaralandı. Çöken parçanın kopardığı elektirik telleri de itfaiyecilere büyük korku yaşattı. 
     
     
     HAYATİ TEHLİKELERİ YOK 

     Yaralanan itfaiyecilere ilk müdahale arkadaşları tarafından yapıldı. Yerde yatan itfaiyeciler, Süleyman Öksüz, Süleyman Çam ve Faruk Kaya arkadaşları tarafından Beykoz Devlet Hastanesi’ne kaldırıldı. Tedavi altına alınan itfaiye erlerinin hayati tehlikesinin bulunmadığı bildirildi. 
     Yaralı arkadaşlarını hastaneye kaldıran itfaiye ekipleri, yangına müdahaleye devam etti. Kapının üzerinden atlayarak içeriye geçen bir itfaiye eri, şefi tarafından dikkatli olması için uyarıldı. İçeriye geçen İtfaiyeci uyarı üzerine dışarıya çıktı. Yaklaşık 1 saatlik çalışma sonucu yangın söndürüldü. 
     
</TEXT>
</DOC>
