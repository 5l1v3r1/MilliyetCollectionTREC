<DOC>
<DOCNO> 402351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/son/sonspo20.html </URL>
<DATE> 2005/12/10/ </DATE>
<TIME> 23.05 </TIME>
<AUTHOR>  </AUTHOR>
<HEADLINE>
Beşiktaş yöneticileri hakeme tepkili 
</HEADLINE>
<TEXT>

     Galatasaray'a 3-2 mağlup olan Beşiktaş'ta yöneticiler, karşılaşmanın hakemine büyük tepki gösterdi. 
     Genel Sekreter Kenan Öner, maçtan sonra yaptığı açıklamada, hakemin derbiyi kaldıramadığını iddia ederek, ''Sahada son derece zayıf bir hakem vardı. Maçı kaldıramadı'' dedi. 
     Hakemin, oyuncularının konsantrasyonunu bozduğunu ileri süren Öner, şöyle devam etti 
     ''Hakem geri planda, ne yapacağını bilemez halde, gereksiz kartlar gösterdi. 2-1 öndeyken Ümit Karan'ın İbrahim Toraman'a yaptığı hareketi herkes gördü. Konuştuğumuz arkadaşlar Ümit'in İbrahim'e kafa attığını söylüyor. Bu pozisyon sonrasında ise Çağdaş'a sarı kart gösterdi. Bu şekilde futbolcuların konsantrasyonu bozuldu. Bu kadar zayıf bir hakem olamaz.'' Kenan Öner, Ali Sami Yen Stadı'na geliş ve gidişlerinde birçok olay yaşandığını kaydederek, ''Herkes BJK İnönü Stadı'nı söylüyor, bizim stadımızdaki olayları anlatıyor. Ancak Ali Sami Yen Stadı'na gelişimizde ve gidişimizde birçok olay yaşandı. Kapalı tribün önünde görev yapan yardımcı hakem, sahaya atılan yabancı maddeler yüzünden görev yapamadı. BJK İnönü Stadı'nda sahaya kibrit çöpü atılsa, bunlar hemen gösteriliyor. Biz gösterilmesin demiyoruz ancak, her statta yapılanlar gösterilsin'' diye konuştu. 
     İlk yarının sonunda Tigana'nın takımla ilgili geniş kapsamlı bir rapor hazırlayacağını belirten Öner, ''Bize dokusu uyuşmayan oyuncular varsa da gözden geçirilerek, yolumuz ayrılacak'' diyerek sözlerini tamamladı. 
     
     GENCER'DEN ''STAJYER HAKEM'' ELEŞTİRİSİ 
     Basın sözcüsü Yahya Kemal Gencer ise, karşılaşmada sarı kartların düzgün verilmediğini ileri sürerek, ''Beşiktaş maçlarına stajyer hakem verilmesi adet haline geldi. Yardımcı hakem kararları, olumsuz etkide bulundu. Sahaya atılan yabancı maddelerin değerlendirilmesi mutlaka yapılacaktır'' dedi. 
     Yönetici Sinan Vardar da, Galatasaraylı yöneticilerin kendilerini çok iyi ağırladığını belirterek, ''Ancak maça gelirken otobüsümüzün camı kırılıyor. Kapalı tribünden devamlı pet şişe atıldı. Bunlar düzeltilmeli'' şeklinde konuştu. 
     Bu arada Beşiktaş kafilesi, yoğun güvenlik önlemleri altında Ali Sami Yen Stadı'ndan ayrılarak, BJK Nevzat Demir Tesisleri'ne gitti. 
     
     ÇAKIR ''OYUNCU DEĞİŞTİRMENİN PROSEDÜRÜ VAR'' 
     Kariyerinde ilk kez derbi maç yöneten hakem Cüneyt Çakır, Beşiktaş Teknik Direktörü Jean Tigana'nın, oyuncu değiştirememek konusundaki sitemiyle ilgili yaptığı açıklamada, maçta, prosedürün dışında herhangi bir şey yapmadıklarını söyledi. 
     Çakır, maçtan sonra konuyla ilgili bir soru üzerine yaptığı açıklamada, ''Oyuncu değiştirmenin prosedürü var. Bu konuda 4. hakem yetkilidir. Oyunun durduğu bir anda işaret verir. İşaret gelmediği için değişim olmadı'' diye konuştu. 
     Öte yandan, maçın hakemleri, yoğun trafik nedeniyle ticari taksinin gelememesi üzerine polis otosuyla stattan ayrıldı. 
     
</TEXT>
</DOC>
