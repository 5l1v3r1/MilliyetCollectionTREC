<DOC>
<DOCNO> 401803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sontur20.html </URL>
<DATE> 2005/12/08/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Kurban Bayramı ve sömestrde yurtdışı turlara hücum 
</HEADLINE>
<TEXT>

     
     Şengül Önder 

     
Kurban Bayramı tatili ve sömestrde yurtdışına gitmek isteyen tatilcilerin taleplerini dikkate alan seyahat acentaları, programlarını belirledi. 
     AA muhabirinin aldığı bilgiye göre, Kurban Bayramı’nın 10 Ocak salı günü başlamasına rağmen, okulların 6 Ocak itibariyle sömestre gireceğini dikkate alan seyahat acentaları, Kurban Bayramı’na özel bazı yurtdışı turlarını 8 Ocak’tan itibaren başlatıyor. 
     Sömestr ile Kurban Bayramı tatilinin birleşmesine rağmen tur programlarını iki tatil için ayrı ayrı yapmayı tercih eden acentalar, Kurban Bayramı’nda daha çok "Fas Marakeş", "Benelüx Paris", İtalya, Amsterdam, Dubai, İtalya Fransa, Kiev, Malta, Prag, Roma Floransa, Sicilya, Yunanistan turları düzenlerken, sömestr için Fransa Alpleri, İtalya, İsviçre ve Avusturya’daki kayak merkezlerini içine alan turlar hazırladı. 
     Seyahat acentalarının yetkilileri, tatilcilerin özellikle bayramda, uygun fiyat, taksit seçenekleri ve değişik ülke görmek gibi nedenlerle yurtdışı turlarını tercih ettiklerini, bu talepleri dikkate alarak yurtiçi turlardan önce yurtdışı paket programları hazırladıklarını söylediler. 
     Kurban Bayramı’nda daha çok Dubai, Mısır, Fas, İtalya, Fransa ve Yunanistan turlarının tercih edildiğine dikkati çeken yetkililer, sömestrde ise özellikle Avusturya’daki kayak merkezlerine ilginin yoğun olduğunu kaydettiler. 
     
     FİYATLAR 

     Kurban Bayramı’nda Selanik, Atina, Pire, Korint Kanalı ve Kavala’yı içine alan Yunanistan gezisine çıkmak isteyenler, 9-14 Ocak arasında otobüsle yapılacak gezi için 299 avro ödeyecek. 
     Acentalar, 5 günlük Sicilya turu kişi başı fiyatını 3 yıldızlı oteller için 579, 4 yıldızlı oteller için 649 avro olarak belirlerken, 4 günlük Prag ve Amsterdam turlarının fiyatları 399’ar avro, Paris turunun fiyatı da 369 avrodan başlıyor. 
     Genellikle, İtalya’nın Venedik, Roma ve Floransa kentlerini kapsayan 8 günlük paket turun bedeli yaklaşık 700, 6 günlük Malta paket turunun fiyatı 600, 6 günlük Kiev paket turunun fiyatı ise 625 avro olarak belirlenirken, İtalya ve Fransa’yı kapsayan 8 günlük paket turlara katılmak isteyenlerin ise 749-899 avroyu gözden çıkarmaları gerekiyor. 
     "Benelüx" olarak adlandırılan Belçika, Hollanda ve Lüksemburg’u içine alan 8 günlük geziye katılanlar da 649 avrodan başlayan fiyatlarla Paris, Brüksel, Amsterdam gibi Avrupa’nın önemli kentlerinin yanı sıra Eyfel Kulesi, Gotik Katedrali, Versailles Sarayı, Montmartre Ressamlar Tepesi gibi ünlü mekanları görme imkanı bulacak. 
     Kurban Bayramı’nda Dubai’yi görmek isteyenlerin konaklayacakları otele göre ödemeleri gereken paket tur fiyatı bin 199 ile 2 bin 449 avro, 5 günlük Fas-Marakeş turunun fiyatı ise 579-699 avro arasında değişiyor. 
     Sömestrde kayak keyfi yaşamak isteyenler ise 15-22 Ocak’ta Avusturya’nın en gözde kayak merkezlerinden "Zell Am See" de yapacakları tatil için 600-800 avroyu, Fransa Alplerindeki tatil için 800-900 avroyu, İtalya’nın Piancavallo kayak merkezindeki tatil için 400-500 avroyu, İsviçre’nin St. Moritz kayak merkezi için ise 700-900 
     avroyu gözden çıkaracak. 
     Bu arada, kayak merkezleri paket fiyatlarında çocuklar için ayrı fiyat belirlenirken, kayak dersleri almak isteyenlere de cazip fiyatlı seçenekler sunuluyor. 
     
     "YURTDIŞINDA SICAK BÖLGELER TERCİH EDİLİYOR" 

     Türkiye Seyahat Acentaları Birliği TÜRSAB Güney Marmara Bölgesel Yürütme Kurulu Başkanı Hasan Erdem de Kurban Bayramı’nda yurtdışında genelde Dubai, Fas, Mısır gibi sıcak bölgelerin tercih edildiğini belirtti. 
     Tatilin uzun olması nedeniyle tatilcilerin "yurtdışında nerede ucuz ve rahat tatil yapabilirim" arayışına girdiğini, acentaların da bu arayışları talebe çevirmek için cazip seçenekler hazırladıklarını anlatan Erdem, şunları söyledi 
     "Kurban Bayramı’nda sıcak ülkeler rağbet görüyor. Ancak, Avrupa turları daha ucuz. Çünkü Dubai, Fas gibi Müslüman ülkelerde Kurban Bayramı turizm açısından hareketliliğin ve talebin yoğun olduğu, ’yüksek sezon’ olarak tabir ettiğimiz dönem olduğu için bu ülkelerde fiyatlar bayramda çok yüksek. Oysa Avrupa ülkelerinde bu dönem ne yaz ne kış olduğu için ’düşük sezon’dur. Dolayısıyla Avrupa ülkelerinde, Kurban Bayramı tatili ara döneme denk geldiği için fiyatlar daha düşük. Örneğin Barselona, Paris, Prag, Petersburg destinasyonlarının fiyatları daha ekonomik, daha cazip." Erdem, kayakseverlerin taleplerini dikkate alan acentaların sömestrde özel "Yurtdışı kayak turları" düzenlediklerini, kayak meraklılarının Türkiye’deki kayak merkezlerinde kar yağışının henüz yeterli olmaması nedeniyle tatil için Avusturya’daki kayak merkezlerini tercih ettiklerini anlattı. 
     Sömestr ve bayram tatilini yurtdışında geçirmek isteyen tatilcilerin, mağduriyet yaşamamaları, rahat bir tatil için Türsab’a kayıtlı A sınıfı seyahat acentaları aracılığıyla tatil yapmalarını, seyahat sigortalarını yaptırmalarını öneren Erdem, "Bu acentalarla tatile giden vatandaşlarımız hem ekonomik tatil yapacaklar hem de transfer, konaklama ve seyahatlerde sorun yaşamayacaklar" dedi. 
     
</TEXT>
</DOC>
