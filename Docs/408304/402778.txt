<DOC>
<DOCNO> 402778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sonspo03.html </URL>
<DATE> 2005/12/12/ </DATE>
<TIME> 08.15 </TIME>
<AUTHOR>  </AUTHOR>
<HEADLINE>
Lucescu, derbiyi yorumladı Gerets’e güvenin’ 
</HEADLINE>
<TEXT>

     Lucescu, derbiyi yorumladı Eric Gerets maçtan önce ne gerekiyorsa yapmış. Galatasaray'ı yarışta sonuna kadar götürecektir 
     
     Tahmininde haklı çıktı 
     Türkiye'de çalıştığı dört sezonda, bir kez Galatasaray'ı, bir kez de Beşiktaş'ı şampiyonluğa taşıyarak Türk futbolunda iz bırakan Mircea Lucescu, Galatasaray-Beşiktaş derbisinden önce olduğu gibi, müthiş 90 dakikadan sonra da FANATİK'e konuştu. Kritik randevu öncesi, "Galatasaray bir adım önde" diyen ve öngörüsünde haklı çıkan Rumen teknik adam, 3-2 biten maç ve lig yarışı için de şunları söyledi "Güzel maç olacağını tahmin ediyordum. Ama 3-2'lik skor benim için sürpriz oldu. Beş gole her derbide rastlanmaz. Tahmin ediyorum ki, seyirciler böyle gollü bir maç izlemekten memnun kalmıştır..." 
     
     İki takım da kazandı’ 
     "Tahmin ettiğim gibi derbi Galatasaray'ın üstünlüğüyle sona erdi. Maça iki takım açısından bakarsak, ikisinin de kazançlı olduğunu söyleyebiliriz. Galatasaray kazanıp, Fenerbahçe'yle şampiyonluk yarışına devam edeceğini ispatladı. Beşiktaş ise ne kadar iyi bir takım olma yolunda olduğunu gösterdi. Puan alamadılar ama oyunlarındaki gelişmeyi gözler önüne serdiler. Teknik direktörler açısından değerlendirmek gerekirse Eric Gerets çok başarılıydı. Futbolcularını iyi motive etmiş, derbiye konsantre olmalarını sağlamış. Sanıyorum Galatasaray'ı bu yarışta sonuna kadar götürecek..." 
     
     Necati ve Toraman... 
     "Tigana da tebrik edilmeli. O, takımını toparlamaya çalışıyor. Tahmin ediyorum ki, Beşiktaş ilerleyen haftalarda geçmiş maçlardan daha farklı bir yüzle ortaya çıkacak. Her iki takım futbolcularından Necati ve Toraman'ı da ayrı bir yere koymak lazım. Derbideki oyunları ve skordaki rolleriyle, beni yanıltmadılar. Necati'nin Galatasaray'a transferinde, her iki taraf da fedakarlıklar yapmıştı. Toraman adına da seviniyorum. Benim için üzücü olan şu onu Shaktar'a transfer edecektim ama yarım saatlik bir gecikme nedeniyle transferini gerçekleştiremedik." 
     
</TEXT>
</DOC>
