<DOC>
<DOCNO> 407953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/soneko31.html </URL>
<DATE> 2005/12/30/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Beyaz eşya pazarı ilk 11 ayda büyüdü... 
</HEADLINE>
<TEXT>

     Buzdolabı, çamaşır ve bulaşık makineleri ile fırından oluşan beyaz eşya sektörü, yılın ilk 11 ayında büyüme ile tamamladı. 
     Türkiye Beyaz Eşya Sanayicileri Derneği'nin verilerine göre, Ocak-Kasım döneminde beyaz eşya üretimi yüzde 5.3 büyüme ile 11 milyon 279 bin 403 adede ulaştı. 
     Bulaşık makinesi üretimi yüzde 17 artışla 708 bin 706 adede yükseldi. Çamaşır makinesi üretimi yüzde 10 artışla 3 milyon 951 bin 605 adet, buzdolabı üretimi yüzde 4 artışla 5 milyon 121 bin 946 adet olarak gerçekleşti. Fırın üretimi ise, ihracatındaki düşüşe paralel olarak yüzde 5 daraldı. İlk 11 ayda 1 milyon 497 bin 146 adet fırın üretildi. 
     Ocak-Kasım döneminde beyaz eşya ihracatı da yüzde 5.7 büyüme ile 7 milyon 45 bin 586 adede yükseldi. 
     İhracatın lokomotifi buzdolabı oldu. 3 milyon 329 bin 6 adet buzdolabı ihraç edilirken, bir önceki yılın aynı dönemine göre artış oranı yüzde 6 olarak belirlendi. 
     Çamaşır makinesi ihracatı da yüzde 18 artışla 2 milyon 403 bin 72 adet oldu. 
     En yüksek ihracat artış oranı yüzde 25 ile bulaşık makinesinde yakalandı. 11 ayda 332 bin 269 adet bulaşık makinesi ihraç edildi. 
     Fırın ihracatı yüzde 20 azalarak 980 bin 232 adet olarak kayda girdi. 
     
     YURTİÇİNDE 4.8 MİLYON ÜRÜN SATILDI 
     Yurtiçi satışlarda artış sınırlı kaldı. Söz konusu dönemde beyaz eşya satışı yüzde 2.5 artışla 4 milyon 793 bin 798 adede yükseldi. 
     Buzdolabı satışı yüzde 4 artışla 1 milyon 957 bin 177 adede, bulaşık makinesi satışı yüzde 19 artışla 575 bin 22 adede, fırın satışı yüzde 2 artışla 567 bin 163 adede çıktı. Çamaşır makinesi satışı ise yüzde 4 azalarak 1 milyon 694 bin 436 adet olarak gerçekleşti. 
     İlk 11 ayda beyaz eşya ithalatı ise 404 bin 465 adetten 382 bin 57 adede geriledi. 
     
</TEXT>
</DOC>
