<DOC>
<DOCNO> 404371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sontur32.html </URL>
<DATE> 2005/12/17/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Otomobil Kızılırmak'a düştü... 
</HEADLINE>
<TEXT>

     Kayseri'nin Sarıoğlan İlçesi yakınlarında bir otomobil Kızılırmak'a düştü. Otomobilde boğulan 2 kişinin cesetleri dalgıçlar tarafından ırmaktan çıkarıldı. 
     AA muhabirinin aldığı bilgiye göre, Sarıoğlan İlçesi'ne bağlı Gaziler Belde Belediyesi Encümen Üyesi Dursun Tekbaş kendi kullandığı 38 LR 770 plakalı otomobille, banka işlemleri için dün sabah Sarıoğlan İlçesi'ne gitti. 
     İlçede işlerini tamamlayan Tekbaş, yanına aldığı Şükrü Ayder'le beldeye dönerken, Karaözü Beldesi yakınlarındaki Deveboynu Tüneli bölgesinde otomobil yaklaşık 50 metre yükseklikten Kızılırmak'a düştü. 
     Gaziler Belediye Başkanı Hamdi Taşkapan, Tekbaş'ın dönmemesinden şüphelenerek durumu jandarmaya bildirdi. Jandarma, bir vatandaşın Deveboynu bölgesinde ''ses duyduğunu'' belirtmesi üzerine aramalarını bölgede yoğunlaştırdı ve bu sabah ırmaktaki otomobile ulaştı. 
     Otomobildeki cesetlerin ırmaktan çıkarılabilmesi için Kayseri İl Sivil Savunma Müdürlüğü'nden dalgıç istendi. Olay yerine Sivil Savunma Müdürlüğü'nden 15 kişilik bir ekip geldi ve botla aramalara başladı. Arama çalışmalarına Kayseri Büyükşehir Belediyesi itfaiye ekipleri de yardımcı oldu. Önce Şükrü Ayder'in cesedine ulaşarak ırmaktan çıkaran dalgıçlar, daha sonra balçık bir bölgede görüntüleme cihazıyla yaptıkları aramada Dursun Tekbaş'ın cesedini bularak çıkardı. 
     Ekipler, otomobilde üçüncü kişinin olabileceğini de düşünerek arama çalışmalarını sürdürüyor. 
     Gaziler Belediye Başkanı Hamdi Taşkapan, AA muhabirine yaptığı açıklamada, Deveboynu bölgesinde ölümlü kazaların meydana geldiğini belirterek, yetkililerin soruna çözüm bulmalarını istedi. 
     
</TEXT>
</DOC>
