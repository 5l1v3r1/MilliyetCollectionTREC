<DOC>
<DOCNO> 407901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sondun26.html </URL>
<DATE> 2005/12/30/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
16 yaşında tek başına Irak'a gazetecilik yapmaya gitti 
</HEADLINE>
<TEXT>

     Irak asıllı 16 yaşındaki Amerikalı lise öğrencisi Faris Hasan, gazetecilik dersinin verdiği merakla, tek başına Miami'den Bağdat'a ulaşmayı başardı. Hasan'ın ailesinden gizli başlayan heyecanlı yolculuğu, Irak'ta Amerikan askerlerince koruma altına alınmasıyla sona erdi. 
     Florida'da Pine Crest Okulu'da gazeteciliğe giriş okuyan Hasan'ın, gelecek dönemde bir uluslararası konu seçmesi ve bu konuda yazı yazması gerekiyordu. Hasan, kendisine Irak savaşı konusunu seçti. 
     Harçlığıyla bir uçak bileti satın alan Hasan, Noel tatili başlamadan bir hafta önce 11 Aralık'ta Bağdat'a gitmek üzere ABD'den ayrıldı. Irak asıllı olduğu için bu yolculuğu yapabileceğini düşünen Hasan'a babasının geçmişi de vize almasında ve güvenliğinin sağlanmasında yardımcı oldu. 
     Beyaz tenis ayakkabısı ve kot pantolonuyla Amerikan gençliğini yansıtan, Arapça bilmeyen, doğma-büyüme Floridalı olan Hasan, savaşın, direnişin, bombalı saldırılar ile intihar eylemlerinin ortasında tehlikeli bir işe kalkıştı. 
     Hasan'ın ödev için ''fazladan birkaç bin kilometre'' olarak düşündüğü Bağdat yolculuğu, Miami havaalanından Kuveyt'e geçmek, sınırdan bir taksiyle Bağdat'a ulaşmak şeklindeydi. Hasan, ilk kez Kuveyt'te ailesini arayarak planlarını anlatınca, psikolog annesi Şata Atiye dehşete düştü. Kuveyt'ten bir taksiyle 89 kilometrelik sınırı geçmeye çalışan Hasan, sınırda silahlı 15 kişi tarafından durduruldu, taksi şoförüyle fiyatta anlaşmazlığa düştü, tehdit edildi. 
     13 Aralık'ta ulaştığı sınırdan geçme çabası 15 Aralık genel seçimleri öncesi alınan sıkı güvenlik önlemlerine takılınca, Hasan'ın da hayatı kurtulmuş oldu. 
     Kuveyt'ten babasını arayan Hasan, eve dön ısrarlarına direnince babası da Beyrut'taki aile dostlarının yanında kalmasını salık verdi. Hasan, bu sefer Beyrut'a ve Beyrut'taki aile dostlarının yardımıyla da Bağdat'a uçtu. 
     Hasan'ın ilk gününde Bağdat'ta 6 bomba yüklü araç infilak etti, 5 kişi öldü, 40 kişi yaralandı. Irak'ta savaşın başından beri de 40 civarında Amerikan vatandaşı kaçırıldı. Bunlardan 10'u öldürülürken, 15'inden halen haber alınamadı. 
     Bağdat sokaklarında elinde Arapça sözlükle yemek yiyecek yer arayan Hasan, ertesi gün Associated Press AP ajansına giderek araştırma yapmak üzere ve insani çalışmalar amacıyla bu ülkeye geldiğini anlattı. 
     AP'nin bu tehlikeli olayı Amerikan Büyükelçiliği'ne bildirmesiyle Hasan'ın macerasına Amerikalılar el koydu. Amerikan 101. Hava İndirme Tugayı'nden bir teğmen, 28 Aralık'ta otele giderek Hasan'ı ABD'ye geri göndermek üzere koruma altına aldı. 
     Hasan, Irak'ta Kızılhaç'ta çalışmak istediğini anlatan ödevini yolculuğu sırasında tamamlayarak Kuveyt havaalanından öğretmenlerine e-posta ile yolladı. 
     Faris Hasan, tehlikeli ve dramatik de olsa, Güney Lübnan'da Hıristiyanlarla röportaj yapması ve Kuveyt çölünde bir çadırda yudumladığı çayıyla macerasının eğitici olduğunu belirtiyor. 
     
</TEXT>
</DOC>
