<DOC>
<DOCNO> 406002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/soneko41.html </URL>
<DATE> 2005/12/23/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Fitch, Anadolu Efes'in notunu yükseltti... 
</HEADLINE>
<TEXT>

     Uluslararası kredi derecelendirme kuruluşu Fitch Ratings, Anadolu Efes'in uzun vadeli, yerel para cinsinden kredi notunu ''BB ''dan ''BBB-''ye yükselttiğini açıkladı. 
     Anadolu Efes'ten yapılan yazılı açıklamada, şirket için ''yatırım yapılabilir seviyeyi gösteren BBB- kredi notunun, bu bazda Türk şirketlerine bugüne kadar verilen en yüksek kredi notları arasında olduğu ve Türkiye'nin ülke kredi notunun üç kademe üstünde olduğu'' belirtildi. 
     Açıklamada, Anadolu Efes'in ulusal kredi notunun da ''AA'dan ''AA ''ya yükseltildiği belirtilerek, şunlar kaydedildi 
     ''Anadolu Efes'in ulusal kredi notu Türk şirketleri için açıklanan bu bazdaki kredi notlarının en yükseği. Anadolu Efes'in uzun vadeli yabancı para cinsinden kredi notu ise Türkiye'nin kredi notu ile sınırlı olduğundan BB- seviyesinde bulunuyor.'' Fitch'in açıklamasında, kredi notlarının yükseltilmesinde, Türkiye'nin ekonomik şartlarındaki zorluklar ve hukuki düzenlemelerin olumsuz etkilerine rağmen Anadolu Efes'in Türkiye operasyonlarındaki başarılı performansın yanı sıra şirketin yarattığı nakit ile borcunu azaltabilme yeteneğinin etkili olduğunun belirtildiği vurgulandı. 
     Anadolu Efes'in uzun vadeli yerel para cinsinden ve ulusal kredi notlarının görünümü 'durağan', uzun vadeli yabancı para cinsinden kredi notunun görünümü ise Türkiye'nin bu bazdaki görünümü doğrultusunda 'pozitif' durumda bulunuyor. 
     
</TEXT>
</DOC>
