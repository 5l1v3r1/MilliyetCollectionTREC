<DOC>
<DOCNO> 401449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sontur05.html </URL>
<DATE> 2005/12/07/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Kavgayı önlemek isterken canından oldu 
</HEADLINE>
<TEXT>

     
     Serhat ALAATTİNOĞLU İSTANBUL, DHA 
     
İSTANBUL Eyüp'te benzin istasyonunda arabanın içinde tartışan biri kadın dört kişiyi ayırmaya çalışan istasyon Müdürü 48 yaşındaki Melih Uçar, öfkeli sürücü Muhlis P.'nin üstüne sürdüğü arabanın altında yüz metre sürüklenerek yaşamını yitirdi. 
     Olay, Eyüp Topçular Mahallesi Kışla Caddesi’ndeki benzin istasyonunda dün akşam saatlerinde meydana geldi. İstasyona giren 34 AC 1071 plakalı otomobil içerisinde bulunan Muhlis P. ile beraberindeki L.P, A.P. ve M.K. arasında henüz belirlenemeyen nedenle tartışma çıktı. Otomobil içinde bir kadına vurulduğunu gören istasyon Müdürü Melih Uçar, araçtaki erkekleri uyardı. Sürücü Muhlip P.'nin yanında oturan kadını bir kez daha tokatladığını gören Müdür Uçar, ikinci uyarı için otomobile doğru yürümeye başladı. 
     
     OTOMOBİLİ ÜZERİNE SÜRDÜ 
     Bu sırada sürücü Muhlis P., otomobille manevra yaparak Uçar'a çarptı. Aracın altında sıkışan Uçar, yaklaşık 100 metre sürüklendi. Muhlis P. daha sonra manevra yaparak olay yerinden uzaklaştı. Çevredekiler tarafından Şafak Hastanesi’ne kaldırılan Melih Uçar yaşamını yitirdi. 
     Otomobil daha sonra terk edilmiş olarak bulunurken, Muhlis P. bugün avukatıyla geldiği Eyüp İlçe Emniyet Müdürlüğü’ne teslim oldu. Sorgusunun ardından adliyeye sevk edilen Muhlis P, tutuklanarak cezaevine gönderildi. 
     Görgü tanığı Ali Rıza Tual, Bir otomobil geldi. Bir kadın ile bir erkek tartıştı. Adam kadına vurmaya başladı. Melih bey ayırmaya çalıştı. araç istasyonda manevra yaptı. Konuşmak için araca yöneldiğinde sürücü aracı Melih Uçar'ın üzerine sürdü. Melih bey otomobilin altında yaklaşık 100 metre sürüklendi. Daha sonra manevra yapan otomobildekiler, yerde kanlar içinde yatan Melih beyi bırakıp kaçtı'' dedi. Görgü tanığı Ozan Çakmak ise Melih Uçar’ın sadece kavgayı önlemek istediğini ancak otomobil sürücünün Melih Uçar’ı ezdiğini söyledi. 
     
</TEXT>
</DOC>
