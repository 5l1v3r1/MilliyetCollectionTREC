<DOC>
<DOCNO> 403600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/yazar/zbirand.html </URL>
<DATE> 2005/12/15/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Ufukta yeni bir kriz görünüyor... 
</HEADLINE>
<TEXT>


Ufukta kara bulutlar yoğunlaşıyor. Belki şu sıralarda tam anlamıyla farkedilmiyor, ancak ilerde fırtına işaretleri görülüyor. 
Hemen önlem almak, stratejiler hazırlamak zorundayız. Eski alışkanlıklarımızı sürdürür ve çözümü son dakikaya bırakır veya herşeye HAYIR diyerek direnebileceğimizi sanırsak çok hata ederiz. 
Sözünü ettiğim tehlike bulutları yine Kıbrıs etrafında yoğunlaşıyor. 
Sorun, Gümrük Birliği çerçevesinde, hava ve deniz limanlarımızın Kıbrıs malı taşıyan Kıbrıs Rum gemi ve uçaklarına açılması zorunluğundan kaynaklanıyor. 
Türkiye, Avrupa Birliğine limanlarını açacağına dair söz verdi. Yani bu işin kaçarı yok. Ancak, işi erteleyebilmek ve karşılığında da Rumlardan ve Avrupa Birliğinden ödün koparabilmek için dans ediyoruz. 
Her ülke bu dansı yapar. Verdiğine karşı birşeyler almak ister. Ankara'nın istediği de, limanlarını açma karşılığında, KKTC'yi izolasyondan kurtaracak bazı adımların da AB tarafından atılması. Bunlardan biri, AB'nin vaadettiği ekonomik yardım, diğeri KKTC ile AB arasında serbest ticaret. 
Rumlar, KKTC'ye serbest ticaret hakkı tanınmasını kabul etmiyorlar. Türkler de serbest ticaret olmadan sadece ekonomik yardımla yetinmek istemiyorlar. 
Tam bir kısır döngü yaşanıyor. 
Peki ne olacak 
Müzakereler başlayana kadar büyük olasılıkla 2006'nın ilk yarısı karşılıklı itişmeler, zemin yoklamaları sürecek. Ancak, sıra ilk müzakerenin açılmasına gelince, dananın kuyruğu kopacak. Zira, müzakerenin fiilen başlamasının bir koşulu var Limanların açılması. Hadi 23 üye duruma göz yumsa dahi, Yunanistan ile Kıbrıs ısrar edecektir. Türkiye, verdiği sözü tutup limanlarını açmadığı taktirde, müzakereler başlamayacaktır. 
Başka bir deyişle, daha başlamadan müzakerelerin askıya alınması gibi son derece tatsız bir durumla karşı karşıya kalma tehlikesi var. Böyle bir olasılıkta, Kıbrıs konusu ön plana çıkacak ve Ankara üstündeki resmi tanıma baskılarının daha artmasına yol açacak. 

ARTIK, SERTLİKLE POLİTİKA YAPMA DÖNEMİ KAPANDI 
AB kurumlarının şu sıralarda yanıtını aradıkları soru, önündeki bu tehlikeyi görmesine rağmen Türkiye'nin henüz ikna edici bir strateji üretip üretmeyeceği. 
Bundan önce, AB ile ilişkilerinde genel olarak katı ve sürekli HAYIR' a dayalı bir politika benimseyen Ankara'nın, bu müzakerelerde aynı yaklaşımı devam ettirmesinin ters tepeceğine dikkat çekiliyor. 
Şu ana kadar, sadece Başbakan'ın "KKTC üzerindeki izolasyon kalksın, bizde limanları açalım" sözü var. Ancak bu çok geniş ve soyut bir kavram. Hangi adımlar izolasyonun kalkması anlamına geliyor. Eğer Türkiye, KKTC'nin resmen tanınmasını istiyorsa, çok güç. Mutlaka bir pazarlık yapılacakta, öncelikler ne olacak 



EKÜMENİKLİK BİZİ GİDEREK SIKIŞTIRIYOR Göz göre göre, "Ekümeniklik" ve "Heybeliada Ruhban okulu" konularında kendimizi köşeye sıkıştırıyoruz. 
Özellikle Washington ve Brüksel'den gelen işaretler, durumun aleyhimize geliytiğini gösteriyor. 
"Ekümenik" sıfatıyla başlayalım. 
Biz nedense, Patriğe bu sıfatla hitap edilmesine karşı savaş aşmıç bir görüntü veriyoruz. Oysa kimse Türkiye'den, Patriğe Ekümenik denmesini istemiyor. Zaten herkes bu sıfatı Türkiye itiraz etse de, etmese de- kullanıyor. Türkiye'nin reddetmesi hiçbirşeyi değiştirmiyor. Ankara bu konuda savaşmasa, ancak Patriğe ekümenik de demese sorun kalmayacak. 
Diğeri Heybeliada Ruhban Okulu... 
AKP hükümeti, iktidara glediğinden bu yana Ruhban okulunun açılacağı yolunda çok sözler verdi. Milli Eğitim Bakanı defalarca tekrarladı. Ancak sözlerini yerine getiremediler. Bu iniş çıkışlı tutum büyük hayal kırıklığı yarattı. 
Türkiye, eninde sonunda bu okulu açacak. Uluslararası konjonktür Ankara'yı zorluyor. 
Eğer bir formül bulmakta gecikilirse, ülkemizin prestiji daha da hırpalanacak ve bir çözüm bulmak daha da zorlaşacak. 
Uluslararası ilişkilerde zamanlama son derece önemlidir. Zamanlamasını iyi hesap edenler kazanır, kötü hesap edenlen kaybeder. 

Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com yayınlanmaktadır. 



</TEXT>
</DOC>
