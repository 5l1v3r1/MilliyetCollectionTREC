<DOC>
<DOCNO> 404581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/guncel/axgun02.html </URL>
<DATE> 2005/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Malatya'yı özlediler 
</HEADLINE>
<TEXT>


Yuvada şiddete maruz kaldıktan sonra İstanbul'a getirilen çocuklar, eski yuvalarını özledi. Çocuklar yılbaşını geçirdikten sonra Malatya'ya dönecek 

ÜMRAN AVCI İstanbul 

Malatya'da yuva çalışanlarının şiddetine maruz kalan ve rehabilitasyon için Göztepe Semiha Şakir Çocuk Yuvası'na getirilen çocuklar, Malatya'ya dönmek istiyor. Yaklaşık bir buçuk aydır İstanbul'da bulunan 2 - 6 yaş arasındaki 40 çocuğun ruh ve beden sağlığı için 12 kişilik bir ekip seferber oldu. Çocukların çok iyi durumda olduğunu belirten Sosyal Hizmetler ve Çocuk Esirgeme Kurumu SHÇEK Genel Müdürü İsmail Barış, "Travmayı atmaları çok kolay değil. O biraz daha sürecek" dedi. 

Dönmeleri iyi olur 
Çocukların yılbaşından sonra yeniden Malatya'ya döneceğini söyleyen Barış, "Koğuş sisteminden grup evi sistemine geçilecek ve eskiden 25 - 30'u bir arada kalırken en fazla 3 - 4 çocuk aynı odayı paylaşacak" diye konuştu. Çocukların psikolojik tedavilerini yürüten ekibin başında bulunan Prof. Dr. Bengi Semerci, "Geldikleri güne göre çok çok iyiler ama evlerini, Malatya'yı özlediler" dedi. Ailelerin ve yakınlarının Malatya'dayken çocukları ziyaret ettiklerini hatırlatan Semerci şunları söyledi 
"Çocukların alışık oldukları yerde tedavi edilmeleri uygun olur. Eğer başka ortama çok fazla alışırlarsa bu sefer buradan kopuş, başka bir sorun yaratabilir. Onun için bir an önce dönmeleri faydalı." 





</TEXT>
</DOC>
