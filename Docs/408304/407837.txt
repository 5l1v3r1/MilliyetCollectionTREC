<DOC>
<DOCNO> 407837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/spor/spo02.html </URL>
<DATE> 2005/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Faili meçhul tekme 
</HEADLINE>
<TEXT>


Futbol Federasyonu dün yaptığı açıklamada, Fenerbahçe Başkanı'nı gerçeği yansıtmamakla suçladı. Yıldırım öğleden sonra kanıt olarak Serkan ile Hamit Altıntop arasında geçen telefon görüşmesinin kayıtlarını yayınladı 


FEDERASYON CEPHESİ 

Futbol Federasyonu, Fenerbahçe Kulübü Başkanı Aziz Yıldırım'ın, FIFA'ya gönderdikleri raporla milli futbolcu Serkan Balcı'nın, Türkiye-İsviçre maçı sonrası yaşanan gerginliklerde rakip takımın bir oyuncusuna vurduğunu ihbar ettiği yönündeki iddiasının gerçeği yansıtmadığını bildirdi. 
Federasyonun açıklamasında, Yıldırım'ın, 16 Kasım'da yapılan maç sonrası yaşananlarla ilgili ifadelerinde, Futbol Federasyonu'nu zan altında bırakan iddialar ortaya atıp, yorumlarda bulunduğu belirtildi. 

Bıçakcı çıkardı 
İsviçre maçının ardından yapılan araştırmalar sonucunda hazırlanan dosyada, bir oyuncunun, Serkan'ın maçtan sonra İsviçreli bir futbolcuya vurduğunu kendisine söylediği ifadesinin bulunduğu kaydedilen açıklamada, "Bu ifadeyi değerlendiren Hukuk Kurulu, FIFA'ya gönderilecek savunma dosyasında, bu görüşlerin de yer alabileceği önerisinde bulunmuştur. Ancak bizzat federasyon başkanı Levent Bıçakcı, inisiyatif kullanarak, ortada herhangi bir somut kanıt olmadığı gerekçesiyle, hazırlanan savunma dosyasına bu ifadeyi koydurtmamıştır. Dolayısıyla federasyon tarafından şu ana kadar FIFA'ya bu konuda sözlü ya da yazılı bir bilgi iletilmemiştir. FIFA Disiplin Komitesi, 23 Aralık tarihinde Zürih'e çağırarak bilgisine başvurduğu milli takım oyuncusu Hamit Altıntop'un, 'Serkan maçtan sonra bir futbolcuya vurduğunu söyledi. Ancak daha sonra beni telefonla arayarak Bu sözleri soyunma odasında kahramanlık yapmak için söyledim. Aslında kimseye vurmadım diyerek yalanladı' şeklindeki ifadesi üzerine Serkan Balcı'dan bir hafta içinde yazılı olarak konuya ilişkin savunma göndermesini istemiştir. Sayın Yıldırım'ın iddialarının aksine, konunun aslı bu açıklamada belirtildiği gibidir" denildi. 

FENERBAHÇE CEPHESİ 

Serkan Balcı Seni saat 10.00'da çağırıyorlar. 11.00'de toplantı var. Saat 10.00'da diyorlar ki, 'Serkan'ı suçlayacaksın.' Öyle mi 
Hamit Altıntop Onun adını ver dediler. Bilmiyorum ya... Oyalamak mı istiyorlar... Öyle bir şey... Vallahi bak çok pişmanım. Biraz düşünme zamanım olsa zaten hayatta söylemezdim. Ama o kadar çabuk oldu ki kardeşim... 
Serkan Balcı Baskı yaptılar değil mi Ben anlıyorum seni... Yani kimsenin ismini vermeyeceksin, sadece Serkan'ın ismini vereceksin. 
Hamit Altıntop Evet... Sadece Serkan'ın ismini ver dediler. 
Serkan Balcı Niye ya 
Hamit Altıntop Avukatlar... Başkan Federasyon Başkanı yanlarındaydı... Avukatlar dedi işte... 
Serkan Balcı Serkan'ın ismini vereceksin diye değil mi 
Hamit Altıntop Vallahi bak çok pişmanım. 
Serkan Balcı Yok canım seninle alakası yok ya... Onların yaptığı ayıp ya... Kendilerini kurtarmak için birilerini ateşe atıyorlar kardeşim. 
Hamit Altıntop İnşallah hiçbir şey olmaz kardeşim. 
Serkan Balcı İnşallah... İnşallah... Sen pişman olacaksan zaten senin kendi iç niyetin önemli zaten... Sen iyi niyetli bir insansın zaten... 
Hamit Altıntop Allah razı olsun kardeşim. 
Serkan Balcı Tamam kardeşim benim... Sıkma sen canını... 
Hamit Altıntop Haydi kendine iyi bak... 
Serkan Balcı Haydi öpüyorum... 


</TEXT>
</DOC>
