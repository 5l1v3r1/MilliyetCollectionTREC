<DOC>
<DOCNO> 407064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sonspo18.html </URL>
<DATE> 2005/12/27/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Nuri Albayrak Fatih Akyel'in transferine sıcak bakıyoruz... 
</HEADLINE>
<TEXT>

     Trabzonspor Kulübü Başkanı Nuri Albayrak, Fatih Akyel'in dünya çapında bir oyuncu olduğunu ve transferine sıcak baktıklarını söyledi. 
     Albayrak, AA muhabirine yaptığı açıklamada, teknik heyetin isteği doğrultusunda Fatih Akyel ile ön anlaşma yaptıklarını belirterek, ''Fatih, dünya çapında bir oyuncu. Fatih'in transferine sıcak bakıyoruz'' dedi. 
     Fatih'in daha önce yaptığı davranışın hata olduğunu ancak çok büyütülmemesi gerektiğini ifade eden Albayrak, şöyle konuştu 
     ''Tüm camia hoşgörülü olmak, sabır göstermek zorunda. Fatih'in yaptığı hata büyük bir hata değildir. O hata yaptığı dönemde de özür dilemiştir. Maddi konuda da hiçbir problem çıkarmadı. Fatih'in Trabzonspor'a faydalı olacağına inanıyorum. Herkes de Trabzonspor'un menfaatlerini düşünmek zorundadır. Şöyle bir dönemde Fatih, bulunmaz bir oyuncudur.'' Ara transfer çalışmalarının yoğun biçimde sürdüğünü kaydeden Albayrak, şöyle konuştu 
     ''Hedefimiz öncelikle gelecek yıla katkı sağlayacak oyuncuların alınması. Ancak bu dönemde transfer yapmak zor. Ligde her kulübün bir hedefi var ve oyuncu almak güç. Alabileceğimiz oyuncuları alacağız. Olmaması halinde de Ocak ayından sonra transfer komitesi çalışmalarını sürdürecek.'' 
     
</TEXT>
</DOC>
