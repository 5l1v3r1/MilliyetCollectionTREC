<DOC>
<DOCNO> 401636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sondun29.html </URL>
<DATE> 2005/12/08/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Norveç, CIA uçaklarını doğruladı 
</HEADLINE>
<TEXT>

     Norveç havayolu yetkilileri, Amerikan Merkezi Haberalma Teşkilatı'nın CIA terör zanlılarını taşıdığı sanılan uçaklarından birinin bu yaz Oslo-Paris seferi yaptığını doğruladı. 
     Norveç Sivil Havacılık Genel Müdürlüğü Avinor sözcüsü Ove Narvesen, ''Bir uçağın 20 Temmuz'da Oslo-Paris Le Bourget seferini yaptığını doğrulayabilirim. Ancak bu tip uçaklar, CIA dışında başkaları tarafından da kullanılabilir'' dedi. 
     Norveç'te haftalık Ny Tid gazetesi, Kanada'dan gelen N50BH numaralı Gulfstream III tipi bir uçağın 20 Temmuz'da Uluslararası Oslo Havaalanı'na inerek, burada birkaç saat kaldığını, sonra da Paris'teki Le Bourget'ye gitmek üzere havalandığını yazmıştı. 
     Haberde, söz konusu uçağın birçok kez CIA tarafından kullanıldığı, ABD'nin çoğu Afganistan'da yakalanan El Kaide ya da Taliban üyesini tuttuğu Küba'daki Guantanamo askeri üssüne birçok kez iniş yaptığı belirtilmişti. 
     
</TEXT>
</DOC>
