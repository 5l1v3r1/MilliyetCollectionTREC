<DOC>
<DOCNO> 404785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sonspo42.html </URL>
<DATE> 2005/12/19/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Gençlerbirliği, Nijeryalıları bekliyor... 
</HEADLINE>
<TEXT>

     Teknik direktör Mesut Bakkal'ın gelişiyle ligde çıkışa geçen ve devreyi 25 puanla 4. sırada tamamlayan Gençlerbirliği, ara transferde kadrosunu güçlendirmek için çalışmalara hız verdi. 
     Özellikle gol yollarında sıkıntı çeken başkent ekibi, Nijeryalı forvetler 18 yaşındaki David Solomon ve 20 yaşındaki Ekuene'nin Ankara'ya gelmesini bekliyor. Her iki futbolcu da 21 Aralık Çarşamba günü başkente gelecek. Nijeryalılar hakkında kararın, Ankara'da ve Antalya'daki çalışmaların ardından verileceği öğrenildi. 
     
     OLIVIERA'YA KULÜP ARANIYOR 
     Takımda bir türlü istenilen seviyeye ulaşamayan Brezilyalı Marcio Oliviera'ya kulüp aranıyor. Bu futbolcunun kiralık veye satılık olarak bir kulübe gönderilmesi planlanıyor. Kulüp aranan ülkeler arasında Çin'de yer alıyor. 
     Ligde yer alan kulüplerden teklifler alan Ayman, Mehmet Nas ve Hasan'ın hiçbir şekilde gönderilmeyeceği bildirilirken, bu futbolcuları, Malatyaspor ve Samsunspor kulüplerinin talip olduğu öğrenildi. 
     
     GENÇLERE 50'ŞER BİN YTL 
     Sezonun ilk yarısında başarılı bir performans çizen genç oyunculardan Erhan, Kerem ve Mehmet Çakır'a sözleşmeleri gereği 50'şer bin YTL ödeme yapılacak. 
     Bu futbolcular hakkında, sözleşmelerinde yer alan ''15 maçta kadroya girmeleri halinde fazla ödeme yapılır'' maddesine göre değerlendirme yapıldı. 
     
     DEVRE ARASI KAMPI 
     Ankara'da, 2 Ocak tarihinde toplanacak kırmızı-siyahlı futbolcular aynı gün Antalya'ya hareket edecek. 
     Gençlerbirliği, Türkiye Kupası'ndan elenmesine karşın idmanlarını ve testlerini 21 Aralık Çarşamba gününe kadar sürdürecek. Oyuncular bu tarihten sonra 2 Ocak'a kadar izinli olacak. 
     Başkent ekibi, Antalya'daki kampta toplam 5 hazırlık maçı yapmayı planlıyor. Henüz takımlar belli olmazken, bunlar arasında Türkiye ve Avrupa'dan ekiplerin yer aldığı bildirildi. 
     
     AYMAN'A CEZA KAPIDA 
     Çaykur Rizespor maçı sonrasında dün akşam geç saatlerde Ankara'ya gelen Gençlerbirliği'nde, futbolcular bugün hafif bir antrenman yaptı. 
     Teknik direktör Mesut Bakkal yönetiminde, yaklaşık 1 saat süren idmana kolundan ameliyat olan takım kaptanı Erkan, hasta olan kaleci Gökhan ve sakatlığı bulunan Uğur katılmadı. 
     İdmana geç katılan Ayman'ın ceza alacağı bildirildi. Mısırlı oyuncunun saatin farkında olmaması nedeniyle idmana geç kaldığı öğrenildi. Başarılı oyuncuya para cezası verilecek. 
     
</TEXT>
</DOC>
