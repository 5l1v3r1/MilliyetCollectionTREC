<DOC>
<DOCNO> 404991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sondun36.html </URL>
<DATE> 2005/12/20/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Destek geriliyor AB'de Türkiye'yi isteyenlerin oranı yüzde 31'de kaldı 
</HEADLINE>
<TEXT>

     AB kamuoyunun nabzını tutan, üye ve aday ülkelerde eşzamanlı olarak aynı sorularla yılda iki kez yapılan Eurobarometer anketi, AB'de Türkiye'nin üyeliğini destekleyenlerin oranını yüzde 31 olarak belirledi. 
     Eurobarometer'in Ekim ve Kasım aylarını kapsayan anketinin sonuçlarına göre, AB genelinde Türkiye'nin üyeliğini destekleyenlerin oranı yüzde 31 olarak belirlenirken, karşı olanların oranı yüzde 55 ve görüş bildirmeyenlerin yüzde 14 oldu. 
     Türkiye'yi üye olarak görmek isteyenlerin oranı 15 eski AB ülkesinde yüzde 29, 10 yeni AB ülkesinde ise yüzde 38 olarak ortaya çıktı. 
     İsviçre ve Norveç'in AB üyeliğine verilen destek yüzde 77'ye çıkarken, İzlanda'nın üyeliğine verilen destek yüzde 68, Hırvatistan'ın yüzde 51, Bulgaristan'ın yüzde 48, Romanya'nın yüzde 43, Ukrayna'nın yüzde 42, Makedonya'nın yüzde 41, Bosna Hersek'in yüzde 40, Sırbistan-Karadağ'ın yüzde 39 ve Arnavutluk'un yüzde 33 oldu. 
     
     DESTEK GERİLİYOR 

     AB kamuoyunun nabzını tutan, üye ve aday ülkelerde eşzamanlı olarak aynı sorularla yılda iki kez yapılan Eurobarometer anketi, Türkiye'de AB'nin genişlemesini destekleyenlerin oranının hızla gerilediğini ortaya koydu. 
     Eurobarometer'in bu yılın ilk yarısında yaptığı ankette Türkiye'de AB'nin genişlemesine verilen destek yüzde 66 seviyesindeyken, 6 ay sonra yapılan bu son ankette bu oran yüzde 52'ye indi. 
     AB ülkeleri içinde genişlemeye en çok destek yüzde 74 ile Yunanistan'dan gelirken, bu ülkeyi Slovenya ve Polonya izledi. Genişlemeye en az destek veren ülkeler ise yüzde 29 ile Avusturya, yüzde 31 ile Lüksemburg ve Fransa, yüzde 36 ile Almanya, yüzde 43 ile İngiltere ve yüzde 45 ile Finlandiya olarak sıralandı. 
     Sonuçlara genel olarak bakıldığında, 10 yeni AB üyesinde genişlemeye olan desteğin yüzde 50'nin üzerinde olduğu gözlenirken, Yunanistan, İspanya, Portekiz ve İtalya dışındaki eski AB ülkelerinde destek yüzde 50'inin altında kaldı. 
     Eurobarometer anketinde AB'nin ortak savunma ve dış politika izlemesini isteyenlerin genel oranı yüzde 77 olarak belirlendi. Bu kapsamda daha entegre bir AB'ye en yüksek destek yüzde 92 ile Belçika'dan gelirken, Kıbrıs Rum kesimi, Letonya ve Slovakya'da yüzde 88, Almanya, Lüksemburg ve Çek Cumhuriyeti'nde yüzde 87 gibi büyük bir çoğunluk ortak savunma ve dış politikadan yana tavır koydu. 
     
     ORTAK SAVUNMA VE DIŞ POLİTİKAYA EN SOĞUK TÜRKİYE 

     Ankette ortak savunma ve dış politikaya en düşük destek, yüzde 57 ile Türkiye'den gelirken, bu oran İrlanda'da yüzde 58, İngiltere'de yüzde 59 ve Finlandiya'da yüzde 60 oldu. 
     Eurobarometer anketinde yer alan "Genel olarak AB aklınıza geldiğinde çok olumlu, oldukça olumlu, tarafsız, oldukça olumsuz ve çok olumsuz seçeneklerinden hangisi zihninizde canlanıyor" sorusunda, "çok olumlu" ve "olumlu" seçeneklerini tercih edenlerin oranı Türkiye'de yüzde 60 olarak belirlendi. 
     Soruya olumlu cevap verenlerin AB ortalaması yüzde 44 olarak açıklanırken, yüzde 70 ile İrlanda, yüzde 57 ile Lüksemburg ve yüzde 56 ile İtalya en iyimser yüzde 24 ile Avusturya, yüzde 27 ile Finlandiya ve yüzde 29 ile İngiltere en kötümser ülkeler olarak dikkat çekti. 
     Eurobarometer anketi, Avrupa'da toplam 29 bin 430 kişiyle görüşülerek hazırlanırken, TNS Piar'ın üstlendiği Türkiye kısmında, 14 Ekim-7 Kasım tarihleri arasında 1005 kişi AB Komisyonu tarfından hazırlanan soruları cevaplandırdı. 
     
</TEXT>
</DOC>
