<DOC>
<DOCNO> 406867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/magazin/amag.html </URL>
<DATE> 2005/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Cep filmleri yarışması 
</HEADLINE>
<TEXT>


ABD'nin Ithaca Üniversitesi, 'en kısa metrajlı film yarışması' düzenledi. 5 bin dolar ödüllü yarışmaya, cep telefonuyla çekilecek ve 30 saniyeyi aşmayacak filmler katılabilecek 


Sonuçlar 30 Ocak'ta 
ABD'NİN Ithaca Üniversitesi, 5 bin dolar ödüllü 'En kısa metrajlı film yarışması' düzenledi. Yönetim, ülkedeki lise ve üniversite öğrencilerinin katılımına açık yarışmada, cep telefonuyla çekilecek ve 30 saniyeyi aşmayacak yapımların 10 Ocak'a kadar gönderilmesini istedi. 10 finalistin belirleneceği yarışmada dereceye girenler 30 Ocak'ta üniversitenin web sitesinden duyurulacak. 

'Her şey küçülüyor' 
ÖĞRENCİLERE sürekli daha büyük düşünmelerini aşılamaya çalıştıklarını, ancak aniden her şeyin tersine dönerek küçüldüğünü belirten film yarışmasının düzenleyicisi Dekan Dianne Lynch, günümüz cep telefonlarının film ve fotoğraf çekebildiğini, internete bağlanabildiğini, bu özelliklerin yaratıcı bir şekilde kullanılması için yarışmayı düzenlediklerini kaydetti. 


</TEXT>
</DOC>
