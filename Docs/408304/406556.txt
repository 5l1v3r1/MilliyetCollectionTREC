<DOC>
<DOCNO> 406556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/guncel/gun01.html </URL>
<DATE> 2005/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'İyi Ajanda' 15 bin çocuğu aydınlatacak 
</HEADLINE>
<TEXT>


Siyasetçi, yazar ve karikatüristlere ait sanat eserlerinin bir araya getirilmesiyle hazırlanan "İyi Ajanda"nın geliri bu yıl çocukların eğitiminde kullanılacak 

Şükran Pakkan - İstanbul 

Dört yıldır siyasetçi, yazar ve karikatüristlere ait sanat eserlerinin bir araya getirilmesiyle hazırlanan ve "365 gün açık müze" olarak da tanınan "İyi Ajanda"nın geliri bu yıl çocukların eğitimine gidecek. Yeni yıl için özel olarak hazırlanan ve satış geliri Türkiye Eğitim Gönüllüleri Vakfı'na TEGV bırakılan ajandaya eski başbakan Bülent Ecevit de bir şiiriyle destek verdi. 1500 adet hazırlanan ajandaların tamamının satılması halinde 15 bin çocuğun okul sonrası eğitim masrafları karşılanabilecek. 
"Gerçekleştirmenin yolu hayalden geçer" sloganıyla dört yıl önce başlatılan ajanda projesi, Türkiye çapında büyük ilgiyle karşılanmıştı. Kullanıcıların ihtiyaçlarını göz önüne alarak bir ajandada bulunması gereken temel işlevleri yerine getiren İyi Ajanda, 52 haftayı 53 yaratıcının eseriyle yaşatan farklı bir kimliğe sahip. İyi Ajanda bu yıl 1500 adet basılarak, Beymen mağazalarında ve www.tegv.org adresinde satışa sunuldu. 

Ecevit telifi bağışladı 
Bu yıl ilk kez ressamların da yer aldığı "İyi Ajanda 2006", tasarım, illüstrasyon, karikatür, resim, fotoğraf ve yazın alanlarında, "Varlığınızı Kanıtlayın" temalı eserlerle toplumsal sorumluluklara sahip çıkılması amacıyla basıldı. Bu yıl ki ajandaya Bülent Ecevit de Ekim 2004'te yazdığı "Gizemli Bilmece" isimli şiiriyle destek verdi. Ecevit telif ücreti olarak kendisine ödenen 750 YTL'yi de vakfa bağışladı. 

Orijinalleri sergide 
Ajandalar, 189 YTL satış fiyatıyla raflardaki yerini alırken, eserlerin orijinalleri ise, Toprak Sanat Galerisi'nde sergileniyor. Sergideki satıştan elde edilen gelir yine Eğitim Gönüllüleri'ne gidecek. 
TEGV Genel Müdürü Duygu Erten, proje kendilerine sunulduğunda çok heyecanlandığını belirterek, "Bize, 'Bu yıl satışını size bağışlamak istiyoruz, siz sadece kurumu bulun' dediler. Okul sonrası eğitime destek veriyoruz. Bir çocuğun yıllık maliyeti 60 milyon lira. Eğer ajandaların hepsi satılırsa 15 bin çocuğun yıllık eğitim desteği karşılanmış olacak. Satışın hızlanması bizim için çok önemli" dedi. 

'Gurur verici' 
Bağış projesinin sanatsal anlamda da üstün bir değer taşıdığını söyleyen Erten, "Bizler için çok gurur verici. Çağdaş, eğitime ve kültüre önem veren tüm bireylerin bu projeyle çocuklarımızın geleceklerine ışık tutacağına gönülden inanıyoruz" diye konuştu. 

Gizemli Bilmece 

gece olur 
gecenin karanlığında 
ışıl ışıl 
yıldızlar uyanır 
yıldızlara sorarım 
yıldızlar susar 
gündüz olur 
göğün denizin mavisi 
birer saydam örtüye bürünür 
onlara sorarım 
onlar susar 
bilginlere başvururum 
onlar çok şey bilirler 
ama bilgileri arttıkça 
bilmedikleri çoğalır 
belki yaşam öncesinden 
bildikleri vardır diye 
çocuklardan da sorarım 
ama ne onlar bildiklerini anımsarlar 
ne de bize anlatırlar 
evrenin düzenini 
Allah bilir kul bilmez 
bu bir gizemli bilmece 
ne gündüz çözülür ne gece 
Bülent Ecevit 

Otyam'dan Öz'e 

Bu yıl eserlerini ajandayla paylaşan 53 yaratıcıdan bazıları şöyle Aslı Erdoğan, Bülent Ecevit, Demirtaş Ceyhun, Erdal Öz, İnci Aral, Ioanna Kuruçardi, Latife Tekin, Oktay Akbal, Sibel K. Türker, Vedat Türkali, Bennu Gerede, Metin Üstündağ, Hakkı Mısırlıoğlu, Fikret Otyam, Mehmet Güleryüz... 



</TEXT>
</DOC>
