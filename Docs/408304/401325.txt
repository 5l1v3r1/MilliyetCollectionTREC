<DOC>
<DOCNO> 401325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sondun46.html </URL>
<DATE> 2005/12/07/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Pinochet'nin dokunulmazlığı kalktı 
</HEADLINE>
<TEXT>

     Şili'nin eski diktatörü General Augusto Pinochet'nin, temyiz mahkemesi tarafından dokunulmazlığının kaldırıldığı, böylelikle diktatörlüğü döneminde 29 muhalifin kaybolmasıyla ilgili davada yargılanmasının önünün açıldığı bildirildi. 
     Santiago Temyiz Mahkemesi, 6'ya karşı 16 oyla Pinochet'nin dokunulmazlığının kaldırılmasını kabul etti. 
     Şili'yi 1973 ile 1990 yılları arasında yöneten Pinochet'nin avukatı Gustavo Collados, mahkemenin bu kararına Yüksek Mahkeme'de itiraz edeceklerini açıkladı. 
     Pinochet hakkında vergi kaçakçılığı, sahte isimle açılan gizli banka hesapları suçlamalarıyla ilgili tutuklama kararı çıkarılmasından sonra yargıç Victor Montiglio iki hafta önce, eski diktatör hakkında bu kez Colombo operasyonu yüzünden tutuklama kararı vermişti. 
     1975 yılında düzenlenen Colombo operasyonu çerçevesinde, 119 siyasi muhalif kaybolmuştu. Bu 29 kişi, kayıp 119 siyasi muhalifin arasında bulunuyor. 
     25 kasımda 90 yaşına basan Pinochet'nin, tutukluluğu evinde göz hapsi şeklinde uygulanıyor. 
     
</TEXT>
</DOC>
