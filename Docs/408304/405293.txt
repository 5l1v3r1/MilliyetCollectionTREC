<DOC>
<DOCNO> 405293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sondun32.html </URL>
<DATE> 2005/12/21/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Pakistan'da soğuktan binlerce kişi ölebilir 
</HEADLINE>
<TEXT>

     Uluslararası yardım örgütü Oxfam, depremde milyonlarca kişinin evsiz kaldığı Pakistan'da, ağır kış koşulları nedeniyle binlerce kişinin ölebileceği uyarısı yaptı. 
     Oxfam Yöneticisi Barbara Stocking, Muzafferabad'da depremde evsiz kalanlar için kurulan çadır kamplarına yaptığı ziyaret sırasında, binlerce kişinin ağır kış koşulları karşısında ''savunmasız'' olduğunu söyledi. 
     Kuruluşun yaptığı yazılı açıklamada, uluslararası toplumun ülkenin yeniden yapılanması için 1.1 milyar dolar yardım vaadinde bulunduğu, ancak bu yardımların sadece 800 milyon dolarının toplanabildiği belirtildi. 
     BM yetkilileri de depremde evsiz kalan 2.5 milyon kişinin çadırlarda yaşadığını, dağlık bölgelerde bulunan 350 ila 400 bin kişinin yaşamlarının, kış nedeniyle büyük tehlikede olduğunu kaydetti. 
     Deprem kurbanlarını yaşatmak için en gerekli önlemin, onlara kış boyunca sıcak bir ortam yaratmak olduğu, ayrıca gıda ve sağlık desteğinin de gerektiği bildirildi. 
     
</TEXT>
</DOC>
