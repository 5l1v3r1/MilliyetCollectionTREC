<DOC>
<DOCNO> 404616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/spor/yozer.html </URL>
<DATE> 2005/12/19/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Fark kazandı 
</HEADLINE>
<TEXT>



Arada çok fark vardı. Bursaspor, yere sağlam basan, fiziği güçlü, iyi pas yapan, takım gibi bir takımdı. 90 dakikanın her anında kontrolü hiç elden bırakmadı, golünü attı, sonuna kadar da idare etti. 
Bursaspor, rakibin her kulvarını tıkayarak Sakaryaspor'u oynayamaz duruma getirdi. Ev sahibi takımın maç boyunca Fatih Şen'in ayağına gelen topların dışında sadece doldur boşaltla golü araması Bursaspor'un oyundaki pozitif yönlerinden kaynaklandı. Fatih Şen, Sakaryaspor'da topu tek sürükleyen ve arkadaşlarını yönlendiren adam olarak dikkati çekti. Ancak Bursa, onun önlemini de çok çabuk aldı. 
Bursa daha da farklı kazanabilirdi. Ancak forvette bir sıkıntıları olduğu gerçek. Eser'den sonra bu bölgeyi h l dolduramamışlar. Geçen hafta da bu yüzden iki puan bıraktılar. Ancak Bursaspor, şu görüntüsüyle Süper Lig'deki bazı takımlarla rahatlıkla kafa kafaya mücadele edebilir. Sağlam savunması ve çok koşan adamları Frasineanu ile Yunus, İkinci Lig'de fazla engel tanımayacak gibi oynuyor. Hele Yavuz... Keşke şu maç televizyondan canlı verilseydi de, kalecinin bir takım üzerindeki olumlu etkisini herkes görseydi. İlk yarıda çıkardığı iki top var ki, bugün Türkiye'de benim diyebilen hiçbir kaleci çıkaramaz. Raşit hoca belli ki garantiye gidiyor. Öyle çok aman aman, güze hoş gelen futbol yerine sağlamcı, sonuca giden oyunu tercih ediyor. Kadrosu da bunun için yeterli. Elbette Bursa'nın dün zaafları vardı. Mesela orta alanda Serkan Reçber, halı saha oyuncusu gibiydi. Serdar Topraktepe ağır mı ağır. Ama yerine giren Ömer Kaplan'da ışık olduğu bir gerçek. Bursa'nın Rumenleri ise takımın en büyük kozu. 
Sakaryaspor, çok zaafları olan bir takım. Hele Ferdi diye bir oyuncuları var ki, o kanattan Bursa'nın yarım düzine gol atması işten bile değildi. Eğer Sakarya, bu ligde yürümek istiyorsa, devre arasında çok ama çok takviye yapması lazım. 
Son olarak söz Bursa yönetimine. Gönül isterdi ki Musisi şu maçta hatırlansın. Örneğin bir saygı duruşu yapılsın. Özellikle Levent Kızıl gibi bir başkanın olduğu bir kulübe bu düşüncesizlik hiç yakışmadı. 


</TEXT>
</DOC>
