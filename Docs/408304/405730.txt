<DOC>
<DOCNO> 405730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sonsiy20.html </URL>
<DATE> 2005/12/22/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Baykal 138.madde hükümetin yargıya talimat vermemesi için düzenlendi 
</HEADLINE>
<TEXT>

     CHP Genel Başkanı Deniz Baykal, Anayasa’nın 138. maddesinin, "haksızlıklara tepki gösteren sivil toplum örgütleriyle siyasi partiler ya da kişilerin değil, asıl hükümetin yargıya talimat vermemesi için düzenlenmiş bir madde" olduğunu söyledi. 
     Baykal’ın KKTC’nin 1. Cumhurbaşkanı Rauf Denktaş onuruna verdiği yemek, TBMM Genel Başkanı Bülent Arınç, 9. Cumhurbaşkanı Süleyman Demirel, DYP Genel Başkanı Mehmet Ağar, MHP Genel Başkanı Devlet Bahçeli, CHP İstanbul Milletvekili Onur Öymen, Bağımsız Cumhuriyet Partisi Genel Başkanı Mümtaz Soysal, DYP Genel Başkan Yardımcısı Nüzhet Kandemir, MHP Genel Başkan Yardımcısı Cihan Paçacı ve KKTC’nin eski Ankara Büyükelçisi Zeki Bulunç’u bir araya getirdi. 
     Yaklaşık 2 saat süren yemekten sonra gazetecilerin sorularını yanıtlayan Baykal’a, Erdoğan’ın anayasanın 138. maddesiyle ilgili açıklaması hatırlatıldı ve Ankara Cumhuriyet Başsavcılığı’nın, Van Yüzüncü Yıl Üniversitesi YYÜ Rektörü Prof. Dr. Yücel Aşkın’ın yargılanmasına ilişkin tüm açıklamalar hakkında inceleme başlatmasını nasıl değerlendirdiği soruldu. 
     Baykal, yargının her türlü baskı, telkin, saldırı ve yönlendirme çabasından uzak tutulması gerektiğini belirterek, "Anayasa’nın o maddesi, haksızlıklara tepki gösteren sivil toplum örgütleri, siyasi partiler veya kişiler değildir. O madde, asıl hükümetin yargıya talimat vermemesi için düzenlenmiş bir maddedir" diye konuştu. 
     "Yargıya asıl müdahalenin telefon ahizesinden tehdit ve talimatlarla geleceğini" kaydeden Baykal, "kendilerinin yapılan bir yanlışlığa müdahale ettiklerini, Van’da bir rektörün tamamen gelenek dışı bir şekilde, evi basılarak, apar topar gözaltına alınmasının, günlerce tutuklu kalmasının kabul edilemeyeceğini" söyledi. 
     "Davayla ilgili iddianameyi kimin hazırladığının bile bilinmediğini" ifade eden Baykal, yargıya müdahale edildiği kanaatinde olduğunu belirtti. 
     
     DEMİREL VE AĞAR 

     Yemeğe katılan 9. Cumhurbaşkanı Süleyman Demirel de aynı soruya, "Şeriatın kestiği parmak acımaz. Başbakan da dahil, başka davalar hakkında da savcı bir yerden emir almadan gereğini yapar" sözleriyle yanıt verdi. 
     Demirel, hükümetin asıl görevinin adaletin tecelli etmesini sağlamak ve herkese adil davranmak olduğunu ifade etti. 
     Ağar ise aynı soruyu, "Hukuk ve adalet düzeni, yeni seçimlerden sonra kurulacak" diye yanıtladı. 
     Bu arada Baykal, yemekte Kıbrıs konusunun tüm boyutlarıyla ele alındığını belirterek, çok faydalı bir görüşme yaptıklarını kaydetti. 
     
</TEXT>
</DOC>
