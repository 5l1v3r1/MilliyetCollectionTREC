<DOC>
<DOCNO> 405040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/soneko42.html </URL>
<DATE> 2005/12/20/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Yalova Belediyesi Hyundai yetkilileri bize daha farklı gözle bakıyor 
</HEADLINE>
<TEXT>

     Yalova Belediye Başkanı Barbaros Binicioğlu, kurulması planlanan Hyundai fabrikası için en uygun ilin Yalova olduğunu belirterek, ''Hyundai yetkilileri, Yalova'ya diğer illerden farklı gözle bakıyorlar'' dedi. 
     Binicioğlu, düzenlediği basın toplantısında, Hyundai fabrikasının Yalova'ya kazandırılması için ellerinden geleni çabayı gösterdiklerini söyledi. 
     Hyundai'nin yatırım için yer arayışlarının 10 ay öncesine dayandığını ifade eden Binicioğlu, şöyle konuştu 
     ''Hyundai yetkilileri, 10 ay önce Yalova'da fabrika kurmak istediklerini bize ilettiler. Biz de bu olayı Sanayi ve Ticaret Bakanımızla görüşüp yer ayarlayabileceğimizi söyledik. Daha sonraki süreçte sayın valimiz Yusuf Erbay ve ben, Hyundai yetkililerine Aksa fabrikası mevkiinde bulunan 2 bin 700 dönümlük araziyi gezdirdik. Ertesi gün yetkililer bizleri arayıp, bu arsayı yeniden görmek istediklerini, bu kez Güney Kore'den yetkililerin de kendilerine katılacaklarını bildirdiler. Tekrar buluşup arsayı daha detaylı olarak inceledik.'' Binicioğlu, bu gelişmeleri Başbakan Recep Tayyip Erdoğan, Sanayi ve Ticaret Bakanı Ali Coşkun ile bakanlık müsteşarlığına ilettiklerini dile getirerek, Yalova olarak bu fırsatı değerlendirmek istediklerini vurguladı. 
     Hyundai yetkililerinin Yalova'ya çok sıcak baktıklarını anlatan Binicioğlu, şunları kaydetti 
     ''Çünkü kurulacak fabrika için konumu bakımından Yalova en önemli yer. İstanbul, Bursa ve İzmit gibi sanayi devlerinin arasında bulunuyor. Liman sorunu yok. Enerji sorunu doğalgazla gideriliyor. Yan sanayi sorunu da bulunmuyor. Üstelik arazi dümdüz bir yapıya sahip. Şu anda kurulacak fabrika için en uygun iliz. Hyundai yetkilileri Yalova'ya diğer illerden farklı gözle bakıyorlar.'' 
     
</TEXT>
</DOC>
