<DOC>
<DOCNO> 401052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sonsiy07.html </URL>
<DATE> 2005/12/06/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
AKP'de anlamlı toplantı 81 ilin seçim başkanı Ankara'ya çağırıldı 
</HEADLINE>
<TEXT>

     Muhalefetin 2006’yı seçim yılı olarak ilan etmesi karşısında Başbakan Erdoğan "erken Seçim" sözünü yasaklamasına karşın partisi, partinin illerdeki Seçimden Sorumlu Başkanlarını tam kadro Ankara’ya çağırdı. 
     Edinilen bilgiye göre, AKP Seçim İşleri Başkanlığı, teşkilatına bir yazı göndererek partinin 81 ildeki Seçim İşleri Başkanları’nı 10 Aralık Cumartesi günü Genel Merkez’de toplantıya çağırdı. 
     Toplantının gündemi hakkında teşkilata bilgi verilmemesi dikkat çekti. Toplantıda, seçimin 2007’de zamanında yapılacağına ilişkin Başbakan Erdoğan’ın ısrarlı açıklamaları nedeniyle teşkilatın rehavete kapılmasını önlemeye yönelik çalışmaların gündeme getirilmesi bekleniyor. Bu çerçevede teşkilata seçim çalışmalarını başlatmaları talimatı verilecek. Teşkilattan 2006 yılında parti kongrelerinin yanı sıra tüm birimlerde seçim startı vererek hazırlıkları başlatmaları istenecek. 
     Tüm başkanların eksiksiz olarak katılması istenen toplantının, muhalefetin erken seçim isteklerini dile getirdiği bir döneme denk gelmesi dikkat çekti. Başta CHP olmak üzere, MHP, DYP ve ANAP’ın da aralarında bulunduğu siyasi partiler 2006’yı seçim yılı ilan etmiş ve bu yönde seçim çalışmalarına başlamıştı. 
     
</TEXT>
</DOC>
