<DOC>
<DOCNO> 405184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/ekonomi/eko04.html </URL>
<DATE> 2005/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülker, Avrupa'dan 'gelişim' ödülü aldı 
</HEADLINE>
<TEXT>


Avrupa Pazarlama Araştırma Merkezi, 'Ömür Boyu Gelişim' ödülünü Sabri Ülker'e verdi 

EKONOMİ SERVİSİ 

Avrupa Pazarlama Araştırma Merkezi EMRC - European Marketing Research Center tarafından verilen 'Ömür Boyu Gelişim' ödülünü bu yıl, Ülker Grubu'nun kurucusu ve Onursal Başkanı Sabri Ülker aldı. EMRC, Sabri Ülker'e bu ödülü, küçük bir bisküvi imalathanesinden 61 yılda uluslararası dev bir gıda grubuna dönüşen Ülker markası dolayısıyla verdi. 
Belçika'nın başkenti Brüksel'de yapılan törende, Sabri Ülker'in ödülünü, torunu ve Ülker Bisküvi - Çikolata - Şekerleme Grup Başkanı Ali Ülker aldı. Sabri Ülker'i seçen ve Euro Market - Forum 2005 adıyla düzenlenen organizasyonda EMRC'nin yanı sıra Avrupa Yenileme ve İlerleme Bankası EBRD ve İnter - Amerikan Gelişim Bankası ADB gibi çok kurumlar da yer alıyor. 

Torunu katıldı 
Sağlık nedeniyle Brüksel'e gidemeyen büyükbabası adına ödülü alan Ali Ülker şunları söyledi "Geçen yıl Ülker'e Avrupa'da Yılın Şekerlemecisi ödülü verilmişti. Bu yıl da dedem Sabri Ülker Beyefendi böyle anlamlı bir ödül aldı. Ülker Grubu olarak haklı bir mutluluk yaşadığımıza inanıyorum." Türkiye'nin en köklü gruplarından olan Ülker Grubu, dünyanın en büyük gıda üreticileri arasında 16'ncı sırada yer alıyor. 


</TEXT>
</DOC>
