<DOC>
<DOCNO> 402321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/son/soneko14.html </URL>
<DATE> 2005/12/10/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Unakıtan Türkiye geçici değil, kalıcı tedbirlerle yol alır 
</HEADLINE>
<TEXT>

     Maliye Bakanı Kemal Unakıtan, Türkiye’nin geçici değil, kalıcı tedbirlerle yol alabileceğini belirterek, "Sağlam ve gerçekçi adımlar atmak zorundayız" dedi. 
     Maliye Bakanı Unakıtan, Pamukkale Üniversitesi Kongre ve Kültür Merkezi’nde düzenlenen en çok vergi ödeyen, ihracat ve borsa tescili yapan firmaların ödüllerinin dağıtıldığı törene katıldı. 
     Bakan Unakıtan, törende yaptığı konuşmada, Türkiye’nin belli bir dönemden geçtiğini ifade ederek, şunları söyledi 
     "Geçmişte ikide bir tökezleyen bir ülkeydik. Krizlerden belimizi doğrultamıyorduk. Türkiye, 2000 ve 2001 yıllarında yaşanan krizlerden de çok etkilendi. Hangi iktidar gelirse gelsin milletin refahını arttırmak zorundadır. Türkiye bir dönem garipti. Ancak şimdi parası var. Dışarıda artık takdir görüyoruz. Bunun altında ekonomik iyileşme yatıyor." Türkiye’deki güven ortamını devam ettirilmesinin gerekliliği üzerinde duran Bakan Unakıtan, "Kalkınmak için üretim, üretim için yatırım, yatırım için de ortam hazırlanmalı. Bu şartlar hazırlanırsa ağaç güven ve istikrar içinde büyür. Enflasyonun yüzde 80 olduğu bir yerde yatırım olur mu İnsanlar burunlarının dibini göremiyordu. 
     İstikrar, enflasyon ve faize önem verdik. Ülkeyi bu günkü konumuna getirdik" diye konuştu. 
     Türkiye’nin eski Türkiye olmadığını belirten Unakıtan, "Hasta belli bir dozda ilaç verirsen iyileşir. Birden iyileşsin diye yüklenirsen ölür. Biz de yavaş yavaş iyileştiriyoruz. Kendimize göre tedbirler aldık" dedi. 
     Bütçe disiplinini sağladıklarını kaydeden Unakıtan, görevi devir aldıklarında 50 katrilyon lira açık olduğunu, Kasım ayı sonu itibari ile ise açığın 5 katrilyon liraya düştüğünü ve bunu 3 katrilyon liraya çekerek Mastrich kriterlerini yakalayacaklarını anlattı. 
     İmkan olduğu için vergi indirimine başladıklarını ifade eden Unakıtan, "Ekonominin gelişmesini engelleyen mali politikalar bizim kitabımızda yok. Biz vergileri indirirken Almanya katma değer vergisini yüzde 13’ten yüzde 16’a çıkartıyor. Gelecek sene denk bütçe ile gidilecek. Kurumlar ve gelir vergisini onun için düşürdük. Türkiye geçici değil, kalıcı tedbirlerle yol alır. Sağlam ve gerçekçi adımlar atmak zorundayız" diye konuştu. 
     Türkiye’nin önünde işsizlik anlamında çok büyük engelin olduğunu açıklayan Unakıtan, 1 milyon 700 bin kişinin tarımdan diğer sektörlere geçiş yaptığını belirtti. 
     Devletin hem düzenleyici, hem denetleyici hem de imal edici konumda olduğunu belirten Unakıtan, "Devlet sadece düzenleme ve denetleme görevi yapar. Kar ve zarar eden kuruluşlar da satılır. Özel sektör önündeki engelleri kaldırmak devletin görevidir. Ülkenin kalkınmasını mı istiyoruz, aç karına çevrecilik yapmayı mı Bir mala kaça alıcı varsa, değeri de odur" dedi. 
     
</TEXT>
</DOC>
