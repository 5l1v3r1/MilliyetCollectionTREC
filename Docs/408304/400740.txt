<DOC>
<DOCNO> 400740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sonspo04.html </URL>
<DATE> 2005/12/05/ </DATE>
<TIME> 07.50 </TIME>
<AUTHOR>  </AUTHOR>
<HEADLINE>
Galatasaray, Fenerbahçe'yi yakalayabilir mi 
</HEADLINE>
<TEXT>

     Galatasaray zirveye 4 puan daha yaklaştı. Şimdi herkesin kafasında aynı soru var. Ve bu soruyu Fanatik yazarlarına sorduk 
     
     Coşkun Özarı Futbol tuhaf bir oyun ama... 
     Bu sorunun herkes tarafından söylenen klasik bir cevabı var. Üç puanlık ligde bu eksi artıya çevrilmez değil. Ne var ki, iki takımın da futbolcu kalitesine kulüp zenginliğine baktığınız zaman Fenerbahçe'nin daha iyi bir durumda olduğu bir gerçek. Ama İngilizler'in dediği gibi futbol tuhaf bir oyundur. Kimin ne yapacağı maçlarda topun kimi seveceği belli olmaz. Üstelik Galatasaray'ın ikinci yarı maçı da Fenerbahçe'nin evinde. Böyle olunca bana göre Galatasaray'ın Fenerbahçe'yi yakalaması ve geçmesi zor gibi gözüküyor. 
     Sonuna kadar varız’ 
     
     Metin Tükenmez Bu fark bile sayılmaz 
     Bir kere şimdiden bir farktan sözetmek futbolun gerçekleriyle pek bağdaşmaz. Çünkü futbolun çeşitliliği düşünüldüğü zaman iki takım arasında ortada zaten ciddi bir fark yok. Dört puanlık fark sadece bir maça bakar. O nedenle ben fark olduğunu kabul etmediğim için farkın kapanacağı ve açılacağı düşüncesinde de değilim. Bu ligde daha çok şey değişir. Ligin devamını etkilecek önemli bir faktör var, o da ocak transferi. Ocak transferinde bütün dengeler değişebilir. O nedenle şimdiden birşey söylemek için oldukça erken. 
     
     Hamit Turhan Ikinciliği de kaybedebilir 
     Şayet ligin ikinci yarısı da ilk devrenin bir benzeri olursa, -ki öyle gözüküyor- bırakın Galatasaray'ın Fenerbahçe'yi yakalamasını, Beşiktaş ve Kayserispor'a da geçilir. Kadrosu Galatasaray'dan daha iyi ve sorunsuz olan Fenerbahçe, fikstür, kamuoyu desteği ve hakem faktörü bakımından daha avantajlı. Galatasaray ise, iç hesaplaşmaların yanısıra yönetim-taraftar çatışması da yaşıyor. Derbileri dışarıda oynayacağını, hakemlerle yıldızının barışmadığını, futbolcuların Gerets'e olan inancının sarsıldığını da hesaba katarsak, şampiyonluk hayal. Takviye yapılsa bile... 
     
</TEXT>
</DOC>
