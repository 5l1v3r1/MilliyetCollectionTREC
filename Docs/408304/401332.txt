<DOC>
<DOCNO> 401332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sondun53.html </URL>
<DATE> 2005/12/07/ </DATE>
<TIME> 20.35 </TIME>
<AUTHOR>  </AUTHOR>
<HEADLINE>
Saddam, kendisine kötü muamele edildiği için mahkemeye çıkmamış 
</HEADLINE>
<TEXT>

     Irak'ın devrik Devlet Başkanı Saddam Hüseyin'in avukatları, Saddam'ın, tutukluğu boyunca kendisine ve 7 yardımcısına kötü davranılmasını protesto etmek için mahkemeye çıkmadığını bildirdiler. 
     Avukatlar tarafından yapılan yazılı açıklamada, ''Devlet Başkanı Saddam Hüseyin, Irak'ı işgal eden güç olarak ABD tarafından kurulan bu mahkeme meşru olmadığı ve adil bir yargılama yapamayacağı için duruşmalara katılmayı reddediyor'' denildi. 
     Açıklamada, Saddam'ın, davalılara kötü muamele edilmesine, avukatlarıyla özel görüşmelerine izin verilmemesine, savunmalarının hazırlanması için yer ve zaman tanınmamasına ve kanıtlara ulaşmasına izin verilmemesine dikkat çektiği kaydedildi. 
     Açıklamada ayrıca, Saddam'ın, yargılandığı mahkemenin meşru olmadığını ve adil yargılamayacağını ileri sürdüğü belirtildi. 
     
</TEXT>
</DOC>
