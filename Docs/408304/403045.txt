<DOC>
<DOCNO> 403045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/soneko12.html </URL>
<DATE> 2005/12/13/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Türk malı polar giyeceklerle ilgili iddialar bir kez daha yalanlandı... 
</HEADLINE>
<TEXT>

     ''Türkiye menşeli polar kumaşların, kanserojen boya kullanıldığı gerekçesiyle AB ve ABD sağlık örgütleri tarafından satışının yasaklandığı'' yönündeki iddiaların gerçeği yansıtmadığı bildirildi. 
     Tekstil Mühendisleri Odası Bursa Şube Sekreteri Emine Güngör Özcan, son dönemde polar kumaşın, kanserojen madde içeren boya kullanılması nedeniyle insan sağlığı açısından tehdit oluşturduğuna dair birtakım iddiaların ortaya atıldığını söyledi. 
     Polar kumaş hakkındaki iddiaların gerçeği yansıtmadığını ve öne sürülen görüşlerin, basın, kamuoyu ve ilgili tüm çevrelerce dikkate alınmaması gerektiğini ifade eden Özcan, şöyle devam etti 
     ''Bu iddianın iki temel nedeni var. Bunlardan birincisi AB müzakere sürecinde Türkiye'den AB ülkelerine yapılan polar kumaş ihracatının önünün kesilmesi, bu boşluğu ABD firmalarının doldurup AB ülkelerine kendi ürünlerini satmak istemeleridir. İkinci unsur ise Türk tekstilinin Uzakdoğu, Çin ve Hindistan'dan da kalitesiz boyalar kullandığı yorumu ile AB ülkelerine yapılan ihracata darbe vurmaktır.'' Özcan, iddiaların dayandırıldığı bilgilerin çok iyi sorgulanması gerektiğini dile getirerek, ''Bu söylentilerle Türk ekonomisinin lokomotifi olan tekstil sektörünü karalama kampanyası başlatıldığını düşünmekteyiz'' dedi. 
     Çin ve Hindistan tarafından kullanılmayan boyalardan Türk tekstilcilerin yararlanmasının mümkün olmadığına dikkati çeken Özcan, şunları kaydetti 
     ''AB normları çerçevesinde tekstilde kullanılan boya maddeleri belirli bir standart kazanmıştır. Kalite ve servis avantajını kullanan Türkiye, bu tür ucuz boyalarla kendi ipini kendisi çekecek durumda değildir. Daralan tekstil sektöründe daha iyi daha kaliteli ürünler üreterek bunları daha ucuza satmanın yollarını aramaktadır.'' 
     
</TEXT>
</DOC>
