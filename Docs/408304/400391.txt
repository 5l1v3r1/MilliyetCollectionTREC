<DOC>
<DOCNO> 400391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/spor/spo04.html </URL>
<DATE> 2005/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Jübileden sonra tribüne 
</HEADLINE>
<TEXT>


Trabzonsporlu Gökdeniz'in, futbolu bıraktıktan sonra teknik adam olma şansı ortadan kalktı. Cezasının 6 aya indirilmesine rağmen bu oyuncu için antrenörlük umudu kalmadı 

CEMAL ERSEN 


Akçaabat Sebatspor - Kayserispor maçıyla patlak veren bahis skandalının başrol oyuncuları arasında yer alan Gökdeniz Karadeniz'e aldığı cezayla birlikte teknik adamlık yasağı da geldi. Tahkim Kurulu'nda 10 aylık cezasının 6 aya düşürülmesine rağmen bu oyuncu, futbolu bıraktıktan sonra kulübeye antrenör olarak giremeyecek. 
Gökdeniz, aldığı ceza nedeniyle "Teknik Öğretici ve Yönetici" talimatının 6. maddesine göre antrenör kurslarına katılamayacak. Bu maddenin e fıkrasında yer alan "Türkiye Futbol Federasyonu disiplin kurallarından bir defada 3 aydan fazla ya da 6 ay ceza almamış olmak" hükmü çerçevesinde milli oyuncunun teknik adamlık rüyası suya düşmüş oldu. Gökdeniz, ligin 25. haftasında Galatasaray maçıyla birlikte sahalara dönebilecek. 

Diğerleri de yasaklı 
Bahis davası nedeniyle ceza alan Metin Aktaş, Ali Şen Kandil ve Bayram Toysal'ın da futbolu bıraktıktan sonra antrenörlük ve teknik direktörlük yapabilme şansları kalmadı. Daha önce 12'şer ay hak mahrumiyeti cezası alan üç futbolcu da, Tahkim Kurulu'nun bunu 5'er aya indirmesiyle birlikte yasaklı durumuna düştü. Ogün Temizkanoğlu'nun ise, bir yıllık cezasının kardırılması nedeniyle antrenör adayı olması yönünde herhangi bir engel bulunmuyor. 

Buruk döndüler 

Fenerbahçe maçı sonrası geceyi İstanbul'da geçiren Karadeniz ekibi, dün öğle saatlerinde Trabzon'a indi. Halilhodziç, Beşiktaş-V.Manisa karşılaşmasını izlemek için İstanbul'da kaldı. Adem, Tayfun, Tolga ve Ufukhan'ın Antalya'daki milli kampa katılması, Yattara'nın da eşinin yanına Brüksel'e gitmesiyle birlikte kafilede sadece 12 oyuncu yer aldı. İzinli olan Celalettin ve İbrahim Ege de takımla dönmedi. Bordo - mavililerin, kaçan galibiyet nedeniyle buruk oldukları gözlendi. Futbolcular daha sonra hafif bir çalışma yaptı. İdmana dizi ağrıyan Lee Yong ve kasığı çeken Jefferson katılmadı. 

Tokat'ın izi kaldı 

Bordo - mavili kulüpte, Fenerbahçe maçında Fatih Tekke'nin düşürülmesine penaltı çalmayan Metin Tokat'a tepkiler devam ediyor. Başkan Atay Aktuğ, "Fenerbahçe'yi elimizden kaçırdık. Metin Tokat'ın o penaltıyı vermemesi enteresandır. Maçı televizyondan izleyen herkes 'yüzde yüz penaltıydı'diyor. Demek ki pozisyonu iyi değerlendiremedi" dedi. Basın Sözcüsü İbrahim Şahin ise, "Tokat hakemliği bırakmak istiyor. Ama ona tavsiye, arkasında olumlu izler bırakması, güzel hatırlanması. Eğer dün önceki akşamki tablo kendisini rahat ettiriyorsa söyleyecek sözümüz yok" diye konuştu. 


</TEXT>
</DOC>
