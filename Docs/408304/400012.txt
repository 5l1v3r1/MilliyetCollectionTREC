<DOC>
<DOCNO> 400012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sonsiy21.html </URL>
<DATE> 2005/12/02/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Ulaştırma Bakanı Uçakta işkence iddiası varsa benim görevim değil 
</HEADLINE>
<TEXT>

     Ulaştırma Bakanı Binali Yıldırım, ABD’nin Merkezi Haberalma Teşkilatı’na CIA ait bir uçağın Türkiye’ye iniş yaptığı iddialarıyla ilgili olarak, "Türkiye’ye 30 Ekim ve 15 Kasım tarihlerinde inen uçağın tescilli olduğu ülke ABD, uçağın sahibi ise Pegasus Tec. şirketidir. Bu uçak, CIA uçağı mıdır biz bilemeyiz" dedi. 
     Ulaştırma Bakanlığı tarafından "Ulaştırma Altyapı İhtiyaç Değerlendirmesi Projesi"nin tanıtımı amacıyla Hotel Etap Altınel’de düzenlenen toplantıya katılan Yıldırım, basın mensuplarının sorularını yanıtladı. 
     Yıldırım, CIA uçaklarının Türkiye’ye iniş yapıp yapmadıklarının sorulması üzerine, herhangi bir CIA uçağının izinli olarak Türk hava sahasını kullanmasının söz konusu olmadığını belirtti. 
     Binali Yıldırım, şunları kaydetti 
     "Bizim havaalanımıza inen uçakların nasıl ineceği çok net olarak belli. Tarifeli, sivil amaçlı ve askeri amaçlı uçuşlar var. Sivil amaçlı uçuşların da türleri var. Bunlar teknik, tarifeli, tarifesiz, VIP ve ’business’ uçuşlar. Bu uçuşlar nasıl yapılır mesela özel şirketlerin, bakanların, devletlerin bir uçağı var. Bir noktadan bir noktaya uçuş yapacaksınız. Diyelimki, Azerbaycan’dan Hollanda’ya uçacaksın. Ama yol üzerinde menziliniz kesintisiz uçuşa yetmiyor. 
     Deponuz yetersiz. Bir yerde konup yakıt alacaksınız ve dinleneceksiniz. En uygun yer de İstanbul’da Atatürk Havalimanı ya da Sabiha Gökçen. 
     Yapmanız gereken Türkiye’de mümessiliniz varsa buna haber veriyorsunuz, o gerekli izinleri alıyor. Eğer mümessiliniz yoksa mümessil tayin ediyorsunuz, o şekilde izin alınıyor. Bu izin de uçuş permisidir. Bu uçuş permisi o havaalanına gönderiliyor. Havaalanı da o uçuşla ilgili hazırlıkları yapıyor. Acentası, havaalanıyla işbirliği yaparak o uçağın ihtiyaçlarını gideriyor." Söz konusu uçağın ise Azerbaycan’dan kalkan ve 30 Ekim ile 15 Kasım tarihlerinde iki kez uçuş yapan bir uçak olduğunu ifade eden Yıldırım şöyle devam etti 
     "Uçağın kaydedildiği, tescilliği olduğu ülke ABD, uçağın sahibi olan şirket Pegasus Tec. Şirketi. Azerbaycan’dan, Gözen Havayolları Şirketi’nin Türk mümessiline müracaat yapılıyor. Sivil Havacılık Genel Müdürlüğü izinlerini veriyor. Bu uçak, teknik uçuş olarak uçuşunu tamamlıyor. Sabiha Gökçen’e iniyor. Ondan sonra Hollanda’ya gitmek üzere tekrar havalanıyor. Olay bundan ibaret. Bu uçak CIA uçağımıdır biz bilemeyiz." 
     
     "ARAŞTIRMA YAPMAK GİBİ BİR MİSYONUMUZ YOK" 
     Uçak hakkında herhangi bir araştırma yapılıp yapılmadığının sorulması üzerine akan Yıldırım, uçağın sivil bir uçak olduğunu belirlediklerini, ancak araştırma yapmak gibi bir misyonlarının olmadığını söyledi. 
     Yıldırım, Sivil Havacılık Genel Müdürlüğü’nün sivil uçuşlarda tam yetkili olduğunu belirterek, "Eğer askeri uçuş yapılacaksa, askeri makamlardan bize bu konuda bilgi gelir. O uçuş öyle gerçekleştirilir. 
     İstihbarat uçuşlarında ise bilginin, dışişleri ve diplomatik kanallardan gelmesi gerekir" dedi. 
     Binali Yıldırım, sözlerini şöyle sürdürdü 
     "Tamamen sivil tescilli, bir şirkete ait bir uçak. İzinlerini ve prosedürleri yerine getirmiş, teknik uçuş yapmış, içerisinde mürettebattan başka yolcu yok. Ne Türkiye’den yolcu almış ne de burada yolcu bırakmış. Türkiye’de 21 saat dinlenmiş, yakıtını almış ve yoluna devam etmiş. İzin alırken uçağın ne zaman konacağı ve kalkacağı belirtilir. İsterse bir hafta yatsın. Havaalanı ne kadar kalırsa o kadar para kazanır." İşkence iddiaları veya başka iddiaların ise ilgili kurumlara sorulması gerektiğini vurgulayan Yıldırım, "Bu benim görevim değil" diye konuştu. 
     
</TEXT>
</DOC>
