<DOC>
<DOCNO> 405296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sondun35.html </URL>
<DATE> 2005/12/21/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
The Economist Türkiye'nin Orhan Pamuk sınavı 
</HEADLINE>
<TEXT>

     BBC TÜRKÇE 

      Orhan Pamuk davası batı basınında işlenmeye devam ediyor. İngiltere'de yayımlanan haftalık Economist dergisi, Orhan Pamuk hakkında açılan davanın düşünce özgürlüğü konusunda Türkiye için bir sınav olduğunu yazdı. 
     Derginin bu haftaki sayısında yer verilen yazı şöyle başlıyor 
     "Türkiye'nin AB ile üyelik müzakerelerini yürüten Ekonomiden sorumlu bakan Ali Babacan'ın ağzından bir yorum çıkması tam üç gün sürdü. Pamuk davasından üç gün sonra Babacan bir özel televizyon kanalına Türkiye'nin imajının zedelendiğini itiraf etti. Ancak bu açıklama durumu ifade etmekte yetersiz kalıyor doğrusu. 
     Böylesi bir davanın açılmış olması bir yana, Pamuk'a mahkeme binası önünde sataşan, itip kakan ve yumurtalar atan aşırı sağcı holiganların görüntüsü dünyaya yansıdı. Davayı izlemek için İstanbul'a giden İngiliz İşçi Partisi milletvekili Dennis MacShane yüzüne yumruk, dizine tekme yedikten sonra, 'Bu dava derhal son bulmazsa Türkiye hiç bir zaman AB'ye katılamaz' diyordu." Economist, daha sonra dava yargıcının, Pamuk davasının devam edip etmeyeceğine karar vermeyi hükümete bırakmış olduğunu hatırlatarak, şu satırlarla devam ediyor 
     "Bu durumda eğer 'şahin' çizgisiyle tanınan Adalet Bakanı Cemil Çiçek Türkiye'yi daha büyük mahcubiyetten ve ceza yasasının bu yeni maddesinin potansiyel kurbanlarını yeni davalardan kurtarmak isteseydi, davanın düşmesi gerektiğine karar verebilirdi. 
     Ama Çiçek ve onun gibi Orhan Pamuk'un ülkenin geçmişindeki karanlık dönemlere ilişkin sözleri karşısında öfkeye kapılan Türkler, tam tersine Avrupa Birliğine kabahat bulmaya girişmiş görünüyorlar. 
     Adalet Bakanı Çiçek, 'yabancı konukları' Türkiye'nin değerleri ve kurumlarına saygı göstermeye çağırdı örneğin. 
     Ama ekonomiden sorumlu başmüzakereci bakan Ali Babacan bu görüşte değil. Babaca, 'AB'nin Türk adalet sistemine baskı yaptığını düşünmüyorum' diye konuştu. 
     Adalet Bakanı en azından Pamuk dosyasını gözden geçirdiğini söylemiş durumda. Üstelik, dosyanın rafa kaldırılabileceğini ima etmek ister gibi, 'Tabii ki yargı da hata yapmış olabilir, o zaman hatalar düzeltilir' dedi. 
     Şimdi Orhan Pamuk ve ceza kanunun aynı maddesinden yargılanmakta olan 60'ı aşkın yazar, yayıncı ve gazeteci bu sözlerin doğru çıkmasını dileyerek bekliyorlar." 
     
</TEXT>
</DOC>
