<DOC>
<DOCNO> 400339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/dunya/axdun02.html </URL>
<DATE> 2005/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya'ya 'kuşatma' 
</HEADLINE>
<TEXT>


CENK BAŞLAMIŞ Moskova 


Ukrayna ve Gürcistan'ın da aralarında bulunduğu 8 ülke Rusya'nın etkinliğini kırmak amacıyla yeni bir oluşum başlattı. 
Geçen yıl barışçı devrimlerle iktidar değişikliğinin yaşandığı söz konusu iki ülkenin önderlik ettiği "Demokratik Seçim Topluluğu"nun kuruluş deklarasyonu Ukrayna'nın başkenti Kiev'de imzalandı. Zirveye Estonya, Letonya, Litvanya ve Moldova gibi eski Sovyet cumhuriyetleri, Romanya, Slovenya ve Makedonya'nın liderleriyle AGİT ve Avrupa Konseyi temsilcileri katıldı. 
Ukrayna Devlet Başkanı Viktor Yuşçenko, yeni kurulan topluluğun amacının bölgede demokrasiyle insan haklarını güçlendirmek olduğunu söyledi. Gürcistan Devlet Başkanı Mihail Saakaşvili ise imalı şekilde, "Demokratik süreçler diktatörlerin de görüşlerini değiştirebilir" dedi. "Turuncu Devrim" olarak adlandırılan barışçı hareketlerle iktidarın değiştiği Ukrayna ve Gürcistan'ın önderlik ettiği yeni yapı, Rusya'nın bölgedeki etkinliğini kırma çabası olarak görülüyor. 


</TEXT>
</DOC>
