<DOC>
<DOCNO> 401519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/ekonomi/eko05.html </URL>
<DATE> 2005/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kanun ile azınlık cemaatlerin vergi sorunu çözülecek' 
</HEADLINE>
<TEXT>


ANKARA Milliyet 

Vergi Konseyi Başkanı Mustafa Uysal, Kurumlar Vergisi Kanunu Taslağı'nın cemaatlerin vergi mükellefi olmasına yönelik düzenlemeler içerdiğini, taslakla cemaatlerin vergisel sorunlarının çözümüne yönelik madde değişikliğine gidildiğini belirtti. 
Uysal, Vergi Konseyi'nce son şekli verilen Kurumlar Vergisi Kanunu Taslağı'nda, cemaatlere, 'vakıf statüsü' verilerek, tarikat şeyhlerine vakıf ve iktisadi işletme başkanı sıfatı kazandırılacağı yolundaki haberler üzerine yazılı bir açıklama yaptı. 

'1963'te yasaya konuldu' 
Cemaatlerin kurumlar vergisi mükellefleri arasında sayılmasına ilişkin düzenlemenin yasada ilk defa yer almadığını kaydeden Uysal, ilgili hükmün 1963'te İnönü hükümeti döneminde, Kurumlar Vergisi Kanunu'na eklendiğini vurguladı. Uysal, şöyle dedi 
"Aynı hüküm, hazırlanmakta olan taslakta daha uygun olacağı için mükellef tanımlarını içeren 2. maddeye taşınmaktadır. Düzenlemenin bunun dışında yeni bir özelliği yoktur. Cemaatler, Türk hukukunda Lozan Antlaşması ile tanımlanmıştır. Kanunda ve hazırlanan taslakta yer alan hüküm, cemaatlere Lozan Antlaşması ile verilen hakların kullanımı sırasında ortaya çıkan vergisel sorunların çözümüne yöneliktir." 


</TEXT>
</DOC>
