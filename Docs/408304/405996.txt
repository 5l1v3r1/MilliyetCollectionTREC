<DOC>
<DOCNO> 405996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/soneko35.html </URL>
<DATE> 2005/12/23/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Erdemir'in taliplerinden Arcelor, Dofasco'ya 4.2 milyar dolar önerdi 
</HEADLINE>
<TEXT>

     Ereğli ihalesine de katılan dünyanın ikinci büyük çelik şirketi Arcelor, Kuzey Amerika pazarında güçlenmek için önem verdiği Kanadalı Dofasco'yu satın almak için, yaklaşık 4.2 milyar dolar önerdi. 
     Dofasco yatırımcılarına hisse başına 63 Kanada Doları nakit öneren Lüksemburg merkezli Arcelor, böylece geçen ay aynı şirket hisseleri için 61.5 Kanada Doları 4.1 milyar dolar teklif eden Alman rakibi ThyssenKrupp'un bir adım önüne geçmiş oldu. 
     Arcelor Üst Yöneticisi CEO Guy Dolle, ''Kuzey Amerika pazarına genişlemenin en önemli stratejik amaçları'' olduğunu belirtirken, iki şirketin mükemmel bir ortaklık kuracağını savundu. 
     Dolle, tekliflerinin olumlu sonuçlanması halinde, ağırlıklı olarak otomotiv sektörüne çalışan Dofasco'yu ''daha güçlü ve rekabetçi'' bir yapıya kavuşturacaklarını sözlerine ekledi. 
     Dofasco operasyonunda Arcelor'a yatırım bankaları UBS ve Merrill Lynch destek veriyor. 
     Arcelor'un en önemli rakibi Mittal Steel ise daha önce ABD merkezli International Steel Group'u 4.5 milyar dolara satın alarak çelik üreticileri arasında pazar liderliğine yükselmişti. 
     
</TEXT>
</DOC>
