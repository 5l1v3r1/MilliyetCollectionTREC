<DOC>
<DOCNO> 406677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/soneko19.html </URL>
<DATE> 2005/12/26/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
İthal kirazın kilosu 45 YTL 
</HEADLINE>
<TEXT>

     Konya'da bir alışveriş merkezinde Arjantin'den ithal edilen kirazın kilosu 45 YTL, şeftalinin kilosu ise 25 YTL'den alıcı buluyor. 
     Alınan bilgiye göre, büyük marketler kış aylarında yaz meyvelerini yüksek fiyatlardan tüketicilerine sunmaya devam ediyor. 
     Yaz meyvesi olan kiraz ve şeftali kışın dondurucu soğuklarında Konya'da bir alışveriş merkezinin reyonlarını süslüyor. 
     Alışveriş merkezinin manav reyonu sorumlusu Abdullah Celep, kışın soğuk günlerinde arzu edenler için Arjantin'den kiraz ve şeftali ithal ettiklerini söyledi. 
     Aslında en fazla yeşil eriğe talep olduğunu, ancak bu meyveyi bulamadıklarını ifade eden Celep, ''Bu ürünlerimiz de kiloyla değil gramla satılıyor ama ilgi görüyor. Kirazın kilosu 45 YTL, şeftaliyi ise 25 YTL'den satıyoruz. Kirazı 150 gramdan fazla alan olmadı. Şeftali ise sayıyla alınıyor'' dedi. 
     Celep, tek olarak tartıldıklarında şeftalinin tanesinin 3.11 YTL, kirazın tanesinin ise 45 YKr olduğunu kaydetti. 
     Markete gelen müşterilerden bazıları ise fiyatı oldukça fazla bulduklarını, zorunlu olmadıkça kiraz ya da şeftaliye bu kadar para vermeyeceklerini söylediler. 
     
</TEXT>
</DOC>
