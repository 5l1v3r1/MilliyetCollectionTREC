<DOC>
<DOCNO> 404284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/soneko12.html </URL>
<DATE> 2005/12/17/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Kokoreci tescil ettirdi... 
</HEADLINE>
<TEXT>

     İzmir'de 18 yıldır kokoreççilik yapan Mustafa Kuyucu, Tarım ve Köyişleri Bakanlığı'ndan üretim izni alarak, kokoreci tescil ettirdi. 
     Tarihi Kemeraltı Çarşısı'nda faaliyet gösteren ve önüne ''Bütün mamullerimiz Tarım ve Köyişleri Bakanlığı'ndan tescillidir'' yazısı asılan işletmede, kokoreçli pide, piliç kalamar gibi ilginç ürünler de vatandaşların beğenisine sunuluyor. 
     Kokoreç salonunun işletmecisi Mustafa Kuyucu, AA muhabirine yaptığı açıklamada, Türkiye AB'ye girince kokoreç yasaklanacak şeklindeki yorumların ardından, kendisinin bu ürünü tescil ettirmek için girişimlerde bulunduğunu bildirdi. 
     Kokorecin Türk milletine has geleneksel bir yemek olduğunu ifade eden Kuyucu, Tarım ve Köyişleri Bakanlığı'ndan üretim izni alarak, kokoreci tescil ettirdiklerini belirtti. 
     Tüm ürünlerinin Tarım ve Köyişleri Bakanlığı'ndan alınan izinle yapıldığını vurgulayan Kuyucu, şöyle konuştu 
     ''Yaşça küçük ve sağlıklı hayvanlardan elde edilen bağırsaklar Pınarbaşı'ndaki tesislerde temizleniyor. Bakanlığın belirlediği standartlarda yağ oranına sahip bağırsaklar, yine belirlenen esaslara göre kömürde pişiriliyor. 
     Vatandaşlarımıza, AB standardında kokoreç yediriyoruz. Hijyenin sağlandığı şartlarda yapılan kokoreçleri, halkımızın hizmetine sunmaktan gururluyuz.'' 
     
     BALIK VE TAVUK BİRLEŞTİ 
     Türkiye'de ve dünyada ilk kez piliç-kalamar yaptıklarını öne süren Kuyucu, kalamar sosuyla pilici pişirdiklerini söyledi. 
     Bunun yanı sıra kokoreçli pide de ürettiklerini belirten Kuyucu, ''Bu tatlar, kulaktan kulağa yayılmaya başladı. Özel müşterilerimiz gelerek, piliç-kalamar ya da kokoreçli pide talebinde bulunuyor. Olumlu yönde tepki alıyoruz'' dedi. 
     
</TEXT>
</DOC>
