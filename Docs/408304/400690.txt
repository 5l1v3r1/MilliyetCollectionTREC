<DOC>
<DOCNO> 400690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/soneko33.html </URL>
<DATE> 2005/12/05/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
TÜPRAŞ'ın 9 ayı nasıl geçti İşte çarpıcı rakamlar... 
</HEADLINE>
<TEXT>

     Türkiye Petrol Rafinerileri A.Ş. TÜPRAŞ Genel Müdürü Hüsamettin Danış, TÜPRAŞ'ın, 2005 yılı 9 ayında Ocak-Eylül geçen yılın aynı dönemine göre vergi öncesi karını yüzde 21.2, satışlarını yüzde 35, net karlılığını ise yüzde 31 oranında artırdığını bildirdi. 
     Danış, yaptığı yazılı açıklamada, TÜPRAŞ'ın 2005 yılı 9 aylık dönemin vergi öncesi 717.9 milyon YTL ve net 537.6 milyon YTL karla kapattığını bildirdi. 
     Hüsamettin Danış, TÜPRAŞ'ın 2005 yılı 9 aylık dönemin vergi öncesi karının 646.7 milyon YTL'sinin esas faaliyetlerinden elde edildiğini ifade ederek, şu bilgileri verdi 
     ''TÜPRAŞ, 2005 yılı ilk 9 ayında geçen yılın aynı dönemine göre vergi öncesi karını yüzde 21.2, satışlarını yüzde 35, net karlılığını ise yüzde 31 oranında artırdı. TÜPRAŞ, 2005 yılı 9 aylık döneminde işlenen hampetrol miktarı 2004 yılının aynı dönemine göre yüzde 6.1 oranında artırarak 18.1 milyon tondan 19.2 milyon tona yükseltmiş, üretim miktarını ise yüzde 7.1 oranında artarak 18 milyon ton olarak gerçekleşmiştir. Aynı dönemde yurtiçi ürün satışlarını LPG ve nafta hariç yüzde 6.3 artışla 13.3 milyon tondan 14.1 milyon tona yükselten TÜPRAŞ, toplam satışlarını ise yüzde 5.1 artışla 17.7 milyon tondan 18.6 milyon tona çıkartmıştır.'' 
     
     İHRACAT 

     Danış, açıklamasında TÜPRAŞ'ın ihracatında da performansını artırdığını belirterek, şöyle devam etti 
     ''2004 yılı 9 aylık dönemindeki ürün ihracatı 722 milyon dolar değerindeyken 2005 yılı aynı döneminde yaklaşık yüzde 82.5 oranında artırarak 1 milyar 317 milyon dolar olarak gerçekleşmiştir. 
     2004 yılı 9 aylık döneminde yüzde 89.3 olan kapasite kullanım oranı da yüzde 92.7'ye çıkarılmıştır. Yıl sonunda kapasite kullanım oranının yüzde 92 seviyelerinde gerçekleşeceği düşünülürse 2005 yılı için hedeflenmiş olan yüzde 90.6 oranın üzerine çıkılacaktır. 
     Dünyada artan petrol fiyatlarının etkisiyle 2004 yılında 6 milyar dolar olan TÜPRAŞ'ın hampetrol ithalatı bu yıl toplam 8.8-9 milyar dolar arasında gerçekleşmesi beklenmektedir. 2005 yılında gerçekleştireceğimiz yaklaşık 2 milyar dolarındaki ihracat gelirimiz bu rakamdan çıkarıldığında TÜPRAŞ'ın döviz çıkışı 7 milyar dolar civarında kalacaktır.'' 
     
</TEXT>
</DOC>
