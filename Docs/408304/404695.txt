<DOC>
<DOCNO> 404695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/soneko15.html </URL>
<DATE> 2005/12/19/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
TL banknotlar 1 Ocak'ta tedavülden kalkıyor... 
</HEADLINE>
<TEXT>

     Merkez Bankası, E-7 emisyon grubu TL banknotların 1 Ocak 2006’dan itibaren tedavülden kalkacağını açıkladı. Bu yıl YTL ile birlikte tedavülde kalan TL banknotlar zamanaşımı süresinin sonu olan 31 Aralık 2015 tarihine kadar Ziraat Bankası ve Merkez Bankası şubelerinde değiştirilebilecek. 
     Merkez Bankası’nın Resmi Gazete’de yayımlanan duyurusunda, üzerinde "14 Ocak 1970 tarih ve 1211 Sayılı Kanuna göre çakırılmıştır" ibaresi bulunan, E-7 emisyon grubu Türk Lirası banknotların 1 Ocak 2006’dan itibaren tedavülden kaldırılmasına karar verildiği belirtildi. 
     YTL’ye geçişi düzenleyen, "Türkiye Cumhuriyeti Devletinin Para Birimi Hakkında Kanun"un geçici 1’inci maddesi gereğince Yeni Türk Lirası banknotlarla birlikte 1 Ocak 2005 ile 31 Aralık 2005 tarihleri arasında tedavülde kalan E-7 Emisyon Grubu Türk Lirası banknotların tedavül mecburiyeti süresinin 31 Aralık 2005 günü sona ereceği hatırlatılan duyuruda, 1 Ocak 2006 tarihinde işlemeye başlayacak 10 yıllık zamanaşımı süresinin ise 31 Aralık 2015 günü mesai saati sonuna kadar devam edeceği belirtildi. On yıllık zamanaşımı süresince TL banknotlar Merkez Bankası ve Ziraat Bankası şubelerinde değiştirilecek. TL banknotlar 1 Ocak 2016 gününden itibaren ise değerlerini tamamen yitirecek. 
     
     YTL TEK KALACAK 
     1 Ocak 2006’dan itibaren tedavülde sadece YTL 
     banknotlar kalacak. Ancak bir kaç yıl içerisinde Türkiye’nin para birimi "Yeni" sözcüğü kaldırılarak yeniden TL’ye geçileceği için mevcut YTL banknotlar da tedavülden kaldırılarak yerine TL banknotlar çıkarılacak. 1 Ocak 2006’da tedavülden kalkacak olan TL banknotların halen tedavüldeki banknotlar içerisinde yüzde 2 civarında bir payı bulunduğu belirtiliyor. 


     
</TEXT>
</DOC>
