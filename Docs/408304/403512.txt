<DOC>
<DOCNO> 403512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/dunya/adun.html </URL>
<DATE> 2005/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Uygarlıklar savaşı mı istiyor 
</HEADLINE>
<TEXT>


İran Cumhurbaşkanı Ahmedinecad TV konuşmasında, Yahudi soykırımının olmadığını iddia ederek, İsrailliler için 'Onlara Alaska'da bir yer verin, devletlerini orada kursunlar' dedi. Ahmedinecad Batı'yı kastederek, 'Kof uygarlığınızdan nefret ediyoruz' diye konuştu 

DIŞ HABERLER SERVİSİ 


İran'ın aşırı muhafazak r Cumhurbaşkanı Mahmud Ahmedinecad, dün devlet televizyonundan naklen yayımlanan konuşmasında, İsrail'e yönelik yeni salvolar savurdu ve 2. Dünya Savaşı yıllarında 1939-1945 Nazilerin 6 milyon Yahudi'yi yok etmesini bir "mit" efsane olarak niteledi. İlk kez Yahudi soykırımını kabul etmediğini açıkça dile getiren Ahmedinecad, " Batı Yahudilerin soykırıma uğratıldığı yolunda bir mit yaratarak bunu Tanrı'nın, dinin, peygamberlerin üstüne çıkardı. Onların ülkelerinde eğer bir kişi Tanrı'nın varlığını sorgulasa, kimse bir şey demez. Fakat birisi Yahudi soykırımını reddetse Siyonistlerden para alan hükümetler ve Siyonist borazanlar yaygaraya başlar" dedi. Ahmedinecad, "Bizim önerimiz şudur Onlara, Yahudilere Avrupa, ABD, Kanada ya da Alaska'dan bir yer verin, kendi devletlerini orada kursunlar" diye konuştu. 
Ahmedinecad, İsrail ve Avrupa Birliği'nin AB sert tepkilerine yol açan konuşmasını dün güneydeki Sistan Belucistan eyaletinin başkenti Zahedan'da halka hitaben yaptı. Yahudilere karşı Avrupalıların suç işlediğini belirten Ahmedinecad, "Madem suçu siz işlediniz, bunun cezasını neden Filistin ödüyor " diye sordu. Ahmedinecad, "Bedeli siz, Avrupalılar ödemelisiniz" dedi. 

'Nükleer taviz yok' 
İran Cumhurbaşkanı, "Batı'nın Müslümanlara zarar verdiğini, ülkelerini işgal ettiğini ve zenginliklerini yağmaladığını" savunarak, "Uygarlığınız şiddet içeriyorsa, baskı altında ezilmiş insanları evsiz bırakıyorsa, adalet taleplerini bastırıyorsa ve dünyanın büyük bölümüne yokluk getiriyorsa, 'Kof uygarlığınızdan nefret ediyoruz' diye yüksek sesle bağırıyoruz" ifadelerini kullandı. Ahmedinecad, nükleer çalışmalardan bir milim geri adım atmayacaklarını vurguladı. 

Neo-Nazi gibi 
Ekimde yaptığı bir konuşmada İsrail'in haritadan silinmesini isteyen İran Cumhurbaşkanı, geçen hafta Mekke'de de tümöre benzettiği İsrail'in Ortadoğu'dan sökülerek Almanya veya Avusturya'ya nakledilmesini istemişti. 
Ahmedinecad'ın son çıkışı, soykırımı reddeden neo-Naziler gibi çarpıtılmış bir tarih anlayışına sahip olduğu şeklinde yorumlandı. 

Batı protesto etti 
İsrail'den ise Ahmedinecad'a tepki gecikmedi. AFP'ye konuşan İsrail Dışişleri Bakanlığı Sözcüsü Mark Regev, "İran Cumhurbaşkanı'nın aşırı uçtaki bu söylemlerinin, uluslararası toplumun gözlerini açacağını ve bu rejim hakkındaki tüm yanılsamaları dağıtacağını umuyoruz" dedi. 
ABD de Ahmedinecad'ın son açıklamalarını kınadı. Beyaz Saray Szcüsü Scott McClellan, uluslararası toplumda tüm sorumlu liderlerin, böyle yorumları ölçüsüz bulduklarını belirterek, Ahmedinecad'ın bu açıklamasının İran'ın neden nükleer silah geliştirmemesi gerektiğini gösterdiğini söyledi. AB Dönem Başkanı İngiltere'nin Avrupa Bakanı Douglas Alexander, Ahmedinecad'ın sözlerinin "medeni bir siyasi tartışmada yer alamayacağını" belirtirken, AB Komisyonu adına yapılan açıklamada, Ahmedinecad'ın sözleri "kabul edilemez" şeklinde değerlendirildi. Almanya, İran'ı protesto etti. 

İran S-300 alacak 

DIŞ HABERLER SERVİSİ 

İran, nükleer tesislerinin vurulmasını önlemek için Rusya'dan 1 milyar dolarlık gelişmiş hava savunma sistemleri satın alıyor. Silah ihracatı yapan Rus şirketi Rosvooruzheniye'den yapılan açıklamaya göre, Tahran ile Moskova arasında varılan anlaşma çerçevesinde, İran 30 adet Tor M1 hava savunma füze sistemi alacak. Sistem, aynı anda 48 düşman füzesi veya savaş uçağını izleyerek etkisiz hale getirebilme kapasitesine sahip. Rus ihracat şirketi, bu sistemin yanı sıra İran'ın çok daha etkili olan S-300 stratejik hava savunma sistemi almak istediğini ve görüşmelerin devam ettiğini belirtti. Time dergisindeki haberde ayrıca Rusya'nın İran'ın elinde bulunan MİG-29 savaş uçağı filosunu modernize edeceği kaydedildi. 


</TEXT>
</DOC>
