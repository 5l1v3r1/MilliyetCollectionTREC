<DOC>
<DOCNO> 402905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/guncel/gun07.html </URL>
<DATE> 2005/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Enkazdan 2 ay sonra sağ çıktı 
</HEADLINE>
<TEXT>


Pakistan'da bir kadın, 8 Ekim'deki depremin yerle bir ettiği evinin enkazından sağ olarak kurtarıldı 

DIŞ HABERLER SERVİSİ 

Pakistan'ı 8 Ekim'de vurarak, 73 bin kişinin ölümüne yol açan 7.6 büyüklüğündeki depremden 2 ay sonra, Nakşa isimli bir kadının mucize eseri Keşmir'deki evinin enkazından sağ olarak çıkarıldığı bildirildi. Muzafferabad Hastanesi'nden Doktor Hafız, "Bugün 40 yaşında bir kadın hastaneye getirildi. 8 Ekim depreminin ardından 2 ayı aşkın süre evinin yıkıntısı altında kalmış" dedi. Hafız, kadının yağmur suyu içerek ve yıkıntıların içindeki yiyecek kalıntılarını yiyerek hayatta kaldığının sanıldığını da sözlerine ekledi. Pakistan makamlarından ise, olayın doğruluğuna ilişkin bilgi gelmedi. 

Pakistan'da yine deprem 

Pakistan'ın 8 Ekim'de harabeye dönen kuzeybatı kesimi dün gece yarısından sonra Richter ölçeğine göre 6.7 büyüklüğünde depremle bir kez daha sarsıldı. Merkez üssü komşu Afganistan'ın Hindu Kuş bölgesi olan deprem, Pakistan'ın Keşmir bölgesinde yaralarını hala saramayan halkı uykuda yakaldı. Depremin can kaybına neden olup olmadığı konusunda bilgi edinilemedi. 



</TEXT>
</DOC>
