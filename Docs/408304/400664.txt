<DOC>
<DOCNO> 400664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/soneko07.html </URL>
<DATE> 2005/12/05/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Uludağ, orta direğe açılıyor 
</HEADLINE>
<TEXT>

     Işıl ARSLAN DHA 

TÜRKİYE’nin önemli kayak merkezi olan ve son yıllarda zengin müşterilerini Alp’lere ve yurt dışındaki diğer kayak merkezlerine kaptıran Uludağ’daki oteller ve tesisler, orta gelir grubundaki ailelere hitap etmeye çalışacak. 
     Geçen yıl, gecelik konaklama ücreti ortalama 90-130 YTL arasında değişen Uludağ’da, yeni strateji belirlendi. Oteller arasındaki fiyat istikrarsızlığı, altyapı yetersizliği gibi sorunlar yüzünden, zengin müşterilerini, yurt içindeki ve yurt dışındaki kayak merkezlerine kaptıran Uludağ’da otel sahipleri çekişmeye son verme kararı aldı. Özellikle Rusların da bulunduğu yabancı turistleri, turlarla Uludağ’a çekmenin hesabını yapan oteller, orta gelirli ailelere de hizmet vermeyi hedefliyor. 
     Kısa adı GÜMTOB olan Güney Marmara Turistik Oteliciler Birliği Başkanı Işık Uğurtuğ, Uludağ’ın sadece kış aylarında değil, yaz aylarında da hareketli olması, yerli-yabancı turist yoğunluğunu sağlamak için çalıştıklarını söyledi. Konaklama ve günübirlik Uludağ’a gelen tatilcilerin, daha konforlu hizmet alması için, tesislerin sürekli kendilerini yenilediğini belirten Uğurtuğ, Artık tesislerde çekişmeler sona erdi. Şimdi dayanışma örneği göstererek, Uludağ’ı eski cazibe merkezi haline getirmek için bir dizi projeyi hayata geçiriyoruz'' dedi. 
     Toplam 5 bin yatak kapasitesi bulunan Uludağ’da geçen yıl 5 bini yabancı olmak üzere yaklaşık 700 bin kişi giriş yaptı. 
     
</TEXT>
</DOC>
