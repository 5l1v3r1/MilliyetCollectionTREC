<DOC>
<DOCNO> 403599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/yazar/yilmaz.html </URL>
<DATE> 2005/12/15/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Vodafone fiyat rekabetine girmeyecek 
</HEADLINE>
<TEXT>


Aylık haber dergisi Tempo'nun 19. yılının kutlandığı İstanbul Modern'deki gecede, başmüzakereci ve ekonomiden sorumlu Devlet Bakanı Ali Babacan'ın, salonda bulunan TMSF Başkanı Ahmet Ertürk'e dönerek söylediği "Hem el koyma, hem de satıştaki başarınız için kutlarım" sözleri, Telsim'in İngiliz şirketi Vodafone'a satışının hükümet çevrelerinde "memnuniyet" yarattığını ortaya koyuyordu. 

Tanıtım yarışı 
Telsim ihalesini yakından takip eden diğer isim Referans Gazetesi Yayın Yönetmeni Eyüp Can ile birlikte Babacan'ı dinliyoruz. Can dün gazetesinde çıkan haberi paylaşıyor 
"Vodafone, Uzan döneminde Star'da gazetecilik yapan bir ekibin kurduğu MedyaPoint şirketi ile olan tanıtım ve medya ilişkileri sözleşmesini, ocak ayında bitirip, Arter Ajansı ile yoluna devam edecek..." 
Vodafone, Arter'i seçmeden önce Türkiye'deki çeşitli PR şirketleriyle görüştü. Bunlar arasında, o günlerde henüz sonuçlanmayan Türk Telekom ihalesine girecek Lübnan şirketi Oger Telecom'a danışmanlık hizmeti veren Bersay gibi MedyaPoint de vardı. 

Erdoğan'ın reklamcısı 
10 gün kadar önce Vodafone, Çırağan'da bir basın toplantısı yapmıştı. Bu toplantının medya daveti MedyaPoint tarafından düzenlenmişti. Ancak önceki günkü ihalede Vodafone'nun temsilcilerinin yanındaki PR danışmanı, Sema Öger'di. Öger, Arter Ajansı'na danışmanlık veren bir iletişimci. Öger, bu görevden önce İbrahim Çeçen'in şirketi IC Otelleri'nin Halkla İlişkiler Müdürlüğü görevini yürütüyordu, Arter de yine aynı grubun reklam şirketiydi. O nedenle Arter'in Vodafone ile ilişkisinin ocaktan sonra başlayacağını söylemek çok yerinde olmasa gerek. 
AKP kampanyalarını yürüten Arter'in sahibi Erol Olçar'ın reklam kariyerinde "iş dünyasından" çok, "siyasi tanıtım çalışmaları" öne çıkıyor. Tansu Çiller'in 1999 yılında yürüttüğü "Cesur Yürekli Türkiye" kampanyasında ve KKTC seçimlerinde de Olçak'ın imzası vardı. 

Lokal hüzünler 
Vodafone bilgileri akıyor, "bir yatırımcı araştırma grubunun" raporu... 
Raporda, 1999 yılında Macaristan'a giren Vodafone'nun, bu ülkede pazar liderliğine erişirken, pazardan aldığı payın yüzde 16'dan, 20'ye çıkarabildiği vurgulanıyor. Rakip lokal firmanın payı ise aynı sürede yüzde 53'ten, yüzde 47'ye gerilemiş. 
Analistlerin "küresel pazardaki büyük marka" olarak tanımladıkları Vodafone için yaptıkları diğer bir değerlendirme ise İspanya, Japonya ve Yunanistan gibi pazarlarda başarısız olduğu yönünde. Bu nedenle "lokal hüzünlere" dikkat çekiliyor. 

Ödenene değer 
Vodafone yönetiminin Türkiye pazarına yönelik Londra'daki demeçleri yankılanıyor. Londra'da, "Telsim, fiyatı aşağı çeken bir pazar algılaması yaratmış, aynı yolu izlemeyeceğiz, katma değerli ürünlere yöneleceğiz, servis içeriğini zenginleştireceğiz" diyorlar... 
"Ödenene değer" ilkesinden hareketle pazarda konumlanacaklarını belirten Vodafone yetkilileri, Türkiye'deki Telsim tabelalarının 12 ile 24 ay içinde, "Vodafone Türkiye" olarak değişeceği ve kurumsal müşterilere ağırlık verileceği vurgulanıyor. 



</TEXT>
</DOC>
