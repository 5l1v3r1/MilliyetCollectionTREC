<DOC>
<DOCNO> 405457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sontur13.html </URL>
<DATE> 2005/12/21/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Öldüren sürücü, kaçarken yakalandı 
</HEADLINE>
<TEXT>

     
     Ramazan ÇETİN DENİZLİ, DHA 
     
DENİZLİ’nin Bozkurt İlçesi'ne bağlı Alikurt Köyü'nde, yolda arızalanan otomobilinden inen 45 yaşındaki Muhittin Doğan'a çarparak ölümüne neden olduktan sonra olay yerinden kaçan otomobil sürücüsü N.Y. yakalandı. 
     Denizli'den Ankara yönüne giden Muhittin Doğan'ın kullandığı 34 GL 908 plakalı otomobil, bugün saat 05.00 sıralarında arızalandı. Doğan, arızayı gidermek için yolun sağına çekip durdurdğu otomobilinden indi. Bu sırada arkadan gelen N.Y. yönetimindeki otomobil, Munittin Doğan’a çarptı. Doğan'ı kaza yerinde bırakan sürücü otomobiliyle kaçtı. 
     Kazayı gören vatandaşlar olayı jandarmaya bildirip, ambulans çağırdı. Olay yerine jandarma ve 112 Acil Servis ekibi gelinceye kadar, ağır yaralı Muhittin Doğan yaşamını yitirdi. Kaçan otomobil sürücüsü N.Y. bir süre sonra Çardak İlçesi'nde yolu kesen jandarma ekibi tarafından yakalanarak gözaltına alındı. N.Y.'nin işlemlerin tamamlanmasının ardından adliyeye gönderileceği belirtildi. 
     
</TEXT>
</DOC>
