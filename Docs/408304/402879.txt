<DOC>
<DOCNO> 402879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/dunya/adun.html </URL>
<DATE> 2005/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye karşıtı gazeteciye suikast 
</HEADLINE>
<TEXT>


Lübnanlı gazeteci ve milletvekili Cıbran Tüveyni, tehdit aldığı için gitmek zorunda kaldığı Fransa'dan ülkesine döndükten bir gün sonra Beyrut'ta bombalı araç saldırısına kurban gitti 

DIŞ HABERLER SERVİSİ 


Lübnan'da Suriye karşıtı gazeteci ve milletvekili Cıbran Tüveyni, dün düzenlenen bombalı araç saldırısında hayatını kaybetti. Dün sabah saatlerinde başkent Beyrut'un Hıristiyan mahallesi Mekalis'te düzenlenen saldırıda, Tüveyni'nin yanı sıra 3 kişi öldü, 30 kişi de yaralandı. 
Bombalı saldırıyı adı duyulmamış "Doğunun Özgürlüğü ve Birliği Savaşçıları" adlı bir örgüt üstlendi. Örgütün Reuters'a gönderdiği faksta, "Lübnan'da Arabizmin diğer muhaliflerini de aynı akıbetin beklediği" belirtildi. Tehdit aldığı için Fransa'da yaşayan Tüveyni'nin önceki gün Lübnan'a döndüğü öğrenildi. 
48 yaşındaki Tüveyni, ülkenin en büyük gazetelerinden El Nahar'ın genel müdürlüğünü yapıyordu. Ortodoks listesinden parlamentoya giren Tüveyni, El Nahar'ın kurucusu, eski politikacı Gassan Tüveyni'nin oğluydu. 
Aynı gazetede çalışan Suriye karşıtı gazeteci Samir Kasir de suikasta kurban gitmişti. Tüveyni'nin dayısı ve şimdiki kabinede Haberleşme Bakanı olan Marvan Hamada da geçen yıl başkent Beyrut'ta uğradığı suikasttan kurtulmuştu. 
Cıbran Tüveyni suikastının, eski Lübnan Başbakanı Refik Hariri'nin öldürülmesiyle ilgili BM soruşturmasını yürüten Alman Savcı Detlev Mehlis'in, Suriye'yi suçladığı raporunu önceki gece New York'ta BM Genel Sekreteri Kofi Annan'a teslim etmesinin hemen ardından düzenlenmesi dikkat çekti. 
BM Güvenlik Konseyi üyelerinin bugün Mehlis'i dinlemeleri bekleniyor. 25 sayfalık raporda, Suriye'nin Hariri suikastıyla olan bağlantısını daha da kuvvetlendiren yeni kanıtlar bulunduğu belirtilirken, Şam yönetimi BM'nin soruşturmasını engellemeye çalışmakla suçlanıyor. Mehlis raporunda, ekibinin, suikastla bağlantılı 19 zanlıyı belirlediğini, bunlardan 5'inin Viyana'da sorgulanan Suriyeli yetkililer olduğunun da altını çiziyor. 

Suriye suçlandı 
Lübnanlı Dürzi lider Velid Canbolat, saldırıdan Suriye'yi sorumlu tuttu ve bu olayla Hariri suikastıyla ilgili BM tarafından yürütülen soruşturmanın bağlantısı olduğunu ileri sürdü. 
Lübnan Başbakanı Fuad Sinyora da, Tüveyni suikastının soruşturulması için BM Güvenlik Konseyi'ne başvuruda bulunacağını açıkladı. 
Saldırıya şiddetle kınayan Beyaz Saray, Tüveyni'nin öldürülmesini, Lübnan'ı Suriye'nin egemenliğine boyun eğdirtmeyi hedefleyen "bir terörizm eylemi" olarak niteledi. Beyaz Saray Sözcüsü Scott McClellan, suikastın "Zalim bir saldırı" olduğunu belirtti. ABD Dışişleri Bakanı Rice da olayla ilgili Şam'ı suçladı. BM Genel Sekreteri Kofi Annan da, saldırıyı şiddetle kınayarak, şok olup dehşete düştüğünü bildirdi. Annan, Lübnan'da dün ve daha önce düzenlenen saldırıların sorumlularının adalet önüne çıkarılarak yaptıklarının cezasız kalmaması gerektiğini de vurguladı. 

Hanzade Doğan'a 'Tehdit ediliyorum' demişti 

Gazetemizin İcra Kurulu Başkanı ve Dünya Gazeteler Birliği WAN Yönetim Kurulu Üyesi Hanzade Doğan, Lübnanlı gazeteci Tüveyni'nin ölümünün ardından şu açıklamayı yaptı "Kendisi WAN Yönetim Kurulu üyesiydi. Ölümünü büyük üzüntüyle karşıladım. Büyük bir kayıp. Kendisiyle en son geçen ay Kopenhag'da yapılan WAN toplantısında görüşmüştük. Bir süredir ölüm tehditleri aldığı için Paris'te yaşıyordu. Son karşılaşmamızda 'Lübnan'a dönemiyorum. Çok büyük tehditler alıyorum' demişti." 
WAN Genel Müdürü Timothy Balding de Yönetim Kurulu üyelerine gönderdiği mesajda, "Cıbran, Lübnan'daki siyasi süreci baltalamaya çalışan katiller için öncelikli bir hedef olduğunu çok iyi biliyordu. Buna rağmen, onun liderliğinde Arap dünyasında bağımsız gazeteciliğin meşalesi olan El Nahar'ın başında kalmayı seçti" dedi. 


</TEXT>
</DOC>
