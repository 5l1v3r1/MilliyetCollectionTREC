<DOC>
<DOCNO> 406890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/spor/spo07.html </URL>
<DATE> 2005/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Rekor makinesi Fenerbahçe 
</HEADLINE>
<TEXT>


Sarı - lacivertliler Avrupa'da yine hüzün yaşadı ama ligde son yılların en rahat ilk yarısını geçirdi. Hem üst üste 12 maç kazanarak kendi rekorunu kırdı, hem de 45 puan toplayarak üç puanlı sistemin en başarılı performansına imzasını attı 

YUSUF KOBAL 


Geçen sezon devre arasında büyük gürültülerle transfer edilen Nicolas Anelka'nın bir derdi olmalıydı. Oynamıyor, antrenmanlara katılımı kafaları karıştırıyordu. Fenerbahçe'nin rakipleri ile giriştiği yarışta Anelka'nın umarsızlığı "Yenidir, alışır" diye geçiştiriliyor, ama bu arada Fenerbahçe şampiyonluğa koşuyordu. 
Mayıs ayı gelip çattığında Fenerbahçe'nin önündeki engeller de bir bir kalkmış, kader bu ya ezeli rakip Galatasaray ile Şükrü Saracoğlu'nda "Şampiyonluk" maçına çıkılıyordu. Fenerbahçe yenince, ikinci kez şampiyonluğunu yaşayacak ve taaa Didi'den beri ilk kez bir daha üst üste şampiyon olmanın sevincini tadacaktı. Nobre'nin golü, camiadaki 5-1'lik kupa yenilgisini bile unutturmuş, artık herkes "Galatasaray'ı yenip şampiyon olmanın tadı da bir başka" dedirtecekti. Bu onur da Daum ve Aziz Yıldırım'a nasip olmuştu. 
16. şampiyonluk bir önceki yıla oranla daha ferah, daha coşkulu kutlanıyordu. Yeni sezon öncesi "Artık Avrupa'da başarı" söylemleri alıp başını gidiyor, Daum ise herkese göre temkinli, "Hayalci olmayalım" diyordu. 

Anelka krizi 
Şampiyon Fenerbahçe'nin yeni sezon öncesi büyük transfer bombaları ile işe koyulacağı herkesin malumuydu. Şampiyonluğun keyfini özümseyen camia bu kez Anelka'dan sonra yapılacak olan bomba transferlerin derdine düşmüştü. Günler, haftalar geçiyor, bir türlü Aziz Yıldırım ve ekibi yeni bir bomba daha patlatmıyordu. Rekor sayıda yabancı oyuncunun ismi Fenerbahçe gündemine yakıştırılıyor, ama bir türlü yeni bir oyuncu alınmıyordu. Bu sessizlik, en çok Daum'u tedirgin ediyor, yeni sezon hazırlıkları da bu belirsiz atmosferde başlıyordu. 
Önceki yılın sezon öncesi kampında yaşanan sıkıntılar Daum ve yönetimi yeni bir çareye itmişti. Takım, İstanbul sıcağında çalışmalarını Samandıra Tesisleri'nde yapacak bu kez yurt dışına ya da İstanbul dışına bir yere kampa gitmeyecekti. Alman teknik adam sadece Almanya'da bir kaç hazırlık maçı ayarlayıp, takımını bir haftalığına bu hazırlık maçlarına götürme kararı alıyordu. "Fenerbahçe'yi hazırlık döneminde zayıf rakiplerin karşısına çıkarıyor" diye eleştirilen Daum, tepkisini böyle veriyordu. 
Alman teknik adamın en önemli sorunu, bir türlü gerçekleşemeyen yeni yabancı oyuncu transferi, Anelka'nın belirsiz gidişatı, çok istediği Rüştü'nün takıma geri dönememe olasılığının tüm ağırlığı ile hissedilmesiydi. 
İngiltere'nin Everton ekibi, uzak doğu turnuvalarından ayağının tozu ile İstanbul'a iniyor, Fenerbahçe, Atatürk Stadı'nda Everton ile oynadığı hazırlık maçını gösterişli bir skorla, 5-0 kazanarak, taraftarlarına yeni dönem için de alabildiğince umut veriyordu. Yönetimin, federasyon ile arası da bu maçta açılıyor, bu görkemli skora karışan silah sesi, Fenerbahçe'nin keyfini fazlası ile kaçırıyordu. Güvenlik güçleri ile Fenerbahçe'nin tartışmasına neden olan yaralanma olayı, ligin sahasındaki ilk maçında Fenerbahçe'nin seyircisiz oynamasına neden oluyordu. Zaten Ankara'dan, Gençlerbirliği deplasmanından beraberlikle dönen Fenerbahçe'de cılız homurtular olmuyor değildi. 

Appiah bombası 
Uzun süre flaş transfer için bekleyen Fenerbahçeli taraftarlar, Appiah ile keyifleniyor, yönetim bu oyuncunun, geleceği olan son derece etkili bir transfer olduğunu ilan etse ve bununla gurur duysa da kamuoyu, bonservisine 8 milyon Euro verilen Appiah'ın kariyerini tartışmaya açıyordu. Gerçekte kimse Appiah'ın gelişinin, en azından takımdan ayrılan Serhat ile Hooijdonk'un açığını kapatacak bir oyuncu olduğuna inanmıyor, dahasını bekliyordu. Serhat kendi isteği ile ayrılmış, Daum'un afaroz ettiği Hooijdonk ise Fenerbahçe'den yeni teklif almamıştı. Yönetim kurulu, "Sorunlu" diye nitelenen Anelka'nın bu takıma fazlası ile yeteceği kanısındaydı da Daum, kuşkuluydu. 
Gün geldi transfer süresi doldu. İngiltere'nin Newcastle takımı ve onun patronu Souness 11 milyon pound teklife karşın, Fenerbahçe'ye 5 milyon pounda malolan Fransız'ı söküp alamamıştı. Anelka'ya bu arada sanki sihirli bir el dokunuyor, bu oyuncu Fenerbahçe'de hayata dönüyordu. Söylemler, Başkan Aziz Yıldırım'ın Anelka ile yaptığı özel sohbetin, onu takıma kazandırdığını anlatıyordu. Transferin bittiği saat, hatta dakikadan itibaren Anelka, Anelka gibi oynamaya başlıyor, Fenerbahçe de, Daum da, Başkan Yıldırım da rahatlıyordu. 
Hele Emre'ye servet sunan Fenerbahçe, bu oyuncunun Fenerbahçe yerine İngiltere Ligi'ni tercih etmesini hiç içine sindiremediği bir dönemde Anelka'nın kararı ile huzur buluyordu. 

Sezona kötü başladı 
Ligde yeniden koşulsuz şampiyonluk, Şampiyonlar Ligi'nde başarı hedefi ile yola koyulan Fenerbahçe, evinde seyircisiz oynadığı Diyarbakırspor maçında puan kaybediyor, Tuncay'ı da kurban veriyordu. Tuncay hakeme küfretmenin cezasını üç maç oynamama biçiminde çekiyor, Daum'un "Kadrom kısıtlı" söylemi yeniden gündeme geliyordu. 
Kimi, geçtiğimiz sezonlarda olduğu gibi lige beraberlikle başlamanın "Şampiyonluğun uğurlu sinyali" olduğuna yoruyor, kimi de işi kadronun kesinlikle takviye edilmesine getiriyordu. Birinci beraberlik uğurdu da, ikincisi düpedüz düş kırıklığı oluyordu. 
"El değmemiş bir lig istiyoruz" pankartını taşıyan üç diğer büyük, Nobre'nin 3. haftada Rize'de, Anelka'nın 8. haftada Konya'da el yardımı ile attıkları gollere gönderme yapıyordu. İttifak, Fenerbahçe'nin ligdeki şahlanışını önleyemiyordu. Fenerbahçe'den kimse de "El" itirafı yapmıyordu. Futbol, bu sıralar "El yordamına" çevrilmiş, Fenerbahçe'nin yadsınamaz futbol becerisi gölgede kalmıştı. Zira Fenerbahçe, elle de atsa, ayakla da atsa maçları sonuna kadar götürüyor, rakibi yıldıran kondisyonu ile gerek başlarda, gerek sonlarda mutlaka öne geçiyordu, kazanıyordu. 
İlk iki haftadaki puan kayıplarından itibaren taa 14. haftaya kadar, yani Trabzonspor maçına değin Fenerbahçe ligde adeta şahlanıyor, içeride dışarıda kazanıyor da kazanıyordu. Bileği bükülemeyen Fenerbahçe, tarihine iliştirilecek bir çok rekora da bu dönemde imza atıyordu. 
Daum, Şampiyonlar Ligi'nde takımı ile 83. dakikasına kadar umut verdiği Milan deplasmanından ard arda yediği gollerle boynu bükük dönüyor, ardından PSV'ye karşı alınan net skor, Şampiyonlar Ligi'nde bu kez başarı umutlarını yeşertiyordu. 
Bir önceki sezon 9 puan ile UEFA'ya gidebilen Fenerbahçe, ligdeki başarısına koşut sonuçlarla yoluna devam edecek derken, bu kez, geçen yılki oyun yapısına ve başarı yüzdesine rağmen Şampiyonlar Ligi'nde tökezliyordu. Üstelik, bu kez UEFA'ya da kalamıyor, Daum'a "Uluslararası arenada başarı sağlayamaz" yaftası takılıyordu. 

Derbilerde coştu 
Her şeye rağmen konuşulan, zaten yönetimin, Daum ve ekibinden istediğinin üst üste dört, hatta beş kez Türkiye Ligi şampiyonluğu olduğuydu. Bu bağlamda sorun olamazdı. 
Haftalar ilerledikçe Fenerbahçe kazanıyor, ligin bittiği, Fenerbahçe'nin şampiyon olduğu daha 12. haftadan itibaren ilan ediliyordu. Bunda elbette Fenerbahçe'nin Ali Sami Yen'de Galatasaray'ı devirmesi ve ezeli rakibini sorunları ile baş başa bırakmasının etkisi büyüktü. Ama Trabzonspor, Fenerbahçe'yi Kadıköy'de fena sallıyor, son dakika golü ile Fenerbahçe yenilmezliğini kurtarıyordu. Herkes için lig yeniden başlıyordu. 
Alex, ligimizin afacan çocuğuydu. Kariyeri ilk kez bu kadar parıldıyor, ama Brezilyalı yurdumuzun dışında bir türlü kendini gösteremiyordu. Herkes Fenerbahçe'nin ligdeki başarısını Alex'e bağlıyor, "Alexbahçe" diye burun kıvırıyordu. Geride kalan Fenerbahçeli oyuncular, Alex'in yaşantısındaki en uzun ikinci sakatlık döneminde onsuz kalıyor ama yine kazanıyordu. Hooijdonk'tan sonra Fenerbahçe'nin başarısı Alex'e maledilmesine rağmen, diğerleri de işi yürütebiliyordu. 
Beşiktaşlılar, İnönü'de yedikleri golü uzun süre belleklerinden silemedi. Anelka, sezonun Fenerbahçe adına en müthiş golünü sıfıra yakın köşeden atıyor, dirildiğini kanıtlıyordu. O gün her futbol antrenörü, ya da her takım taraftarı, "Bizim de böyle bir golcümüz olsa" diyerek Anelka tartışmalarına nokta koyuyordu. 
Alex, Samsunspor'a Kadıköy'de rövaşata ile attığı golle, yine diğerlerini imrendiriyordu. Sırasıyla Mehmet, Malatya'da Aurelio, Sivas'ta Önder, Kayseri Erciyes deplasmanında Appiah, Denizli maçında, sarı lacivertliler adına ligin ilk yarısına "Pul" gibi goller armağan ediyordu. 
Daum'un tipik bir özelliği bu yıl ön plana çıkıyordu. Alman teknik adam, yine eskisi gibi kazanılan maçlardan sonra, mesela "Rok yaptım da öyle kazandık" diyebiliyor, ardından oyuncularına övgüler sıralıyordu. Ya yenilgilerden sonra. Şampiyonlar Ligi maçlarındaki yenilgilerde Daum oyuncularını fazlasıyla eleştiriyor, gençlerin yetersizliğinden söz ediyordu. Bir Trabzonspor maçı beraberliği, Daum'u adeta çılgına çeviriyor, yeni bir rekoru kaçırdığı için oyuncularına alabildiğince yükleniyordu. Kupa ayağında Fenerbahçe, Gaziantepspor'a yenilince de oyuncular aynı değerlendirmeyi alıyordu. 
Semih, bekleye bekleye bir hal olduğu yedek kulübesinden Denizlispor maçında Nobre ve Anelka'nın sakatlıkları nedeniyle zoraki forma bulabiliyordu. Ard arda attığı dört golle de haftaya damgasını vuruyordu. 

Kadro şikayeti 
Son yılların en rahat ilk yarısını çıkartan Fenerbahçe, 45 puan toplayarak tarihe geçiyordu. UEFA'ya bile gidemiyor, evde kalıyordu. 
Bütün bunlar olurken, Aziz Yıldırım ve ekibinin Tahkim Kurulu ile giriştiği kavgadan ilginç sonuçlar çıkıyordu. Yıldırım bu arada Appiah'ın transferini kendine mal eden yönetici arkadaşı Hakan Bilal Kutlualp'i, istifa ettirmiş, uzun yıllar omuz omuza Fenerbahçe'yi desteklediği bir grup taraftarla da çekişme içine girmişti. Stat inşaatı bitirilmiş, Fenerbahçe'de artık başkanların görev süresi üç yıla çıkartılmış, 100. kuruluş yılı şenlikleri için önemli Avrupa takımlarına davet çıkarılmış, piyanist Fazıl Say'a, törenler için başvurulmuştu bile. Fenerbahçe'de yıllardır istikrar diye tutturan kesimler de, sezon başında yeniden uzatılan sözleşmesine rağmen Daum'a, biraz buruk, biraz kızgın, kimi zaman da "Herr Daum'un eti yenmez" biçiminde pankartlarla destek vermeyi bir vazife bilmişti. 
Şimdi amaç, Avrupa hüznünü silebilmek için "Çifte kupalı Fenerbahçe"yi oluşturmaktı. Daum tatile çıkarken, bu uğurda "Kadrom dar" şarkısını mırıldanmayı da ihmal etmiyordu. 


</TEXT>
</DOC>
