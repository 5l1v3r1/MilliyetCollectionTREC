<DOC>
<DOCNO> 407856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/yasam/ayas.html </URL>
<DATE> 2005/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Çevreci başkana kurşun 
</HEADLINE>
<TEXT>


Kemerburgaz'da, kaçak dökümleri yetkililere ihbar eden Eyüp Ziraat Odası Başkanı Halit Anıtaş, önceki gün silahlı saldırıya uğradı 

Gürkan Akgüneş - İstanbul 

Eyüp Ziraat Odası Başkanı Halit Anıtaş, çevre katliamlarına karşı çıktığı için kazanç uğruna doğayı katledenlerin hedefi haline geldi. 
Son yıllarda Kemerburgaz çevresinde yoğunlaşan kaçak ve usulsüz dökümleri tespit eden ve yetkilileri harekete geçirmeye çalışan Anıtaş, uzun süredir devam eden tehditlerin ardından önceki gün silahlı saldırıya uğradı. Makam odasının camına pompalı tüfekle ateş edilen Anıtaş, saldırıda yara almadı. Savcılığa suç duyurusunda bulunan Anıtaş, "Hafriyat işinde büyük rant var. Tarım arazileri, meralar usulsüz ve kaçak dökümlerle yok ediliyor. İhbar edip işlerini bozduğum için düşman kazandım" dedi. Daha önce de birçok kez ölümle tehdit edildiğini, oğlunun da kaçırılmaya çalışıldığını öne süren Anıtaş, şunları söyledi 
"Eşim, 'Huzurumuz kalmadı, bırak bu işleri' diyor. Ama Kemerburgaz'daki ekolojik denge bozuldu. Bölgedeki 11 meradan bir tane kaldı. Oraya hafriyat dökümünü durdurdum. Bağlar mevkiindeki Maliye Bakanlığı'na ait arazi de hafriyat altında kaldı." 

'Tatilde döküyorlar' 
Anıtaş, bu yerlerle ilgili yaptırımların eksikliğinden yakınarak, "İhbar ediyorum, dökümler duruyor ancak gece ve tatil günlerinde yeniden yapılıyor. Orman içlerine ve yol kenarlarına da hafriyat dökülüyor" diye konuştu. 


</TEXT>
</DOC>
