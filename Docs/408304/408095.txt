<DOC>
<DOCNO> 408095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sonyas22.html </URL>
<DATE> 2005/12/30/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
'Güle güle mini bar, hoşgeldin mini oda' 
</HEADLINE>
<TEXT>

     Yolcu uçaklarında business class koltukları genişlerken, havaalanlarındaki otel odaları giderek küçülüyor. 
     İngiltere'nin yeni düşük bütçeli oteller zinciri Yotel, Japonya'nın kapsül otellerinin bir benzeri olan, ancak 10 metrekarelik odalara her türlü lüksü sığdıran bir oda anlayışını yakında hizmete sunmaya hazırlanıyor. 
     İngiltere'nin başarılı lokanta zinciri ''Yo Suşi''nin arkasındaki isim olan Yotel'in yaratıcısı Simon Woodroffe, İngiliz Observer gazetesine yaptığı açıklamada, yolcu uçaklarında ''business class'' koltuklarının giderek genişlemesinin, kendisinde küçük kapsül otel odaları tasarlama fikri verdiğini söyledi. 
     Londra'nın Heathrow havaalanının 4. terminalinde yazın açılacak 40 kabinli otel ile Gatwick havaalanının güney terminalinda açılacak 50 kabinli ikinci otel, Yotel otellerin ilk halkalarını oluşturacak. 
     Woodroffe, 2007'de kapsül odaları Londra'nın merkezine taşımaya hazırlanıyor. 
     Havaalanlarında geceliği 70 dolardan satılacak kapsül odalar, bağlantı uçuşu beklerken uyumak ya da toplantı öncesi çalışmak isteyen yolcular için 4 saatlik süreler halinde de rezerve edilebilecek. 
     Düşük bütçeli otel konseptinin daha önce Londra'da easyHotel tarafından uygulanmasına karşın, Yotel zinciri düşük fiyatlı, ancak her türlü lükse sahip kapsül odalar sunmaya hazırlanıyor. 
     Ses geçirmez özelliğe sahip mini odalarda iki kişilik yatağa dönüşebilen bir sofa, çekince açılan bir masa, elbise dolabı, ayarlanabilir ışık, duş, kablosuz internet, iPod bağlantısı ve düz ekran televizyon bulunacak. 
     ''Otelcilikte yeni bir uyanış'' olarak değerlendirilen mini odalarda ''check-in'' ve ''check-out'' otomatik olarak yapılacak, yiyecek ve içecek bulunabilecek. 
     
</TEXT>
</DOC>
