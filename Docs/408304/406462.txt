<DOC>
<DOCNO> 406462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/25/son/sonsiy09.html </URL>
<DATE> 2005/12/25/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
'Lojman Cinayeti'nde, Erol Evcil'in dinlenmesi istendi... 
</HEADLINE>
<TEXT>

     Eski Milletvekili Erol Güngör'ün oğlu Mustafa Güngör'ün milletvekili lojmanlarında öldürülmesiyle ilgili kurulan ve çalışmalarını tamamlayan Meclis Araştırması Komisyonu, bazı konuların adli makamlar tarafından ihbar kabul edilerek değerlendirilmesini istedi. 
     Raporunu TBMM Başkanlığı'na sunan Komisyon, çalışma süresi dolarken gelen bazı ihbarları değerlendiremedi. Komisyon, raporunda bunlara da yer verirken, ''adli makamların ihbar kabul ederek değerlendirmesini'' istedi. 
     Komisyonun görev süresi dolarken Erol Güngör'e gelen bir telefonda, kendilerini ''JİTEM görevlisi'' olarak tanıtan kişilerin, ''bir dinleme sırasında telefona lojman cinayetiyle ilgili bir konuşmanın takıldığı, görüşmeyi yapan kişilerin yerini ve kimliğini tespit ettiklerini' söylediği belirtilerek, cumhuriyet savcılığının derinlemesine bir soruşturma açarak, dinlemeye takıldığı iddia edilen numarayı ve bu konuşmanın kiminle yapıldığını tespit etmesi ve yasal işlem başlatılması istendi. 
     Olaydan hemen sonraki tarihlerde PKK tarafından kaçırıldıklarını iddia eden ancak yakalandıkları sırada kendi rızalarıyla PKK'ya katıldıklarını söyleyen Şadi Mutlu, Menhullah Mutlu ve Ümit Seydagil'in daha önceki ifadeleri ile Komisyon'a verdikleri ifadelerin karşılaştırılarak, bunlar arasında çelişki görülmesi halinde bu kişilerin durumlarının tekrar değerlendirilmesi istendi. 
     Alaaddin Çakıcı'nın ifadelerinde kaynak gösterdiği Erol Evcil'in bilgisine başvurularak iddianın kaynağının araştırılması, ayrıca, Komisyonun araştıramadığı ''Mustafa Güngör'ün kendisinden 10 yaş büyük bir kadınla ilişkisi olduğu'' iddiasının da üzerinde durulması gerektiği kaydedildi. 
     Komisyon, dinleyemediği bazı kişilerin bilgisine başvurulması gerektiğine de raporunda yer verdi. 
     
     ''DELİLLER TOPLANMADI'' 
     Raporda, Komisyonun olayın aydınlanmasında neden başarılı olamadığı şöyle ifade edildi 
     ''Aradan 14 yıl gibi uzun bir zaman geçmiştir. Sıcağı sıcağına toplanması icap eden deliller toplanmamıştır. Komisyona lazım olan evrak ve belgelerle ilgili yaptığımız yazışmalarda evraklardan bazılarının SEKA'ya gönderildiği, bazılarına rastlanmadığı gibi olumsuz yanıtlar alınmıştır. Dinlenmesi gereken bazı şahısların adreslerine ulaşılamamış, ulaşılanlar Komisyona gelip bilgi vermekten kaçınmış gelenler aradan uzun zaman geçtiği için bazı önemli ayrıntıları hatırlayamadıklarını söylemişler bazılarına çok geç ulaşıldığı için elde edilen önemli hususlarda daha derinlemesine araştırma yapılamamış, beyanları alınamamıştır. Bu ve benzeri nedenlerle olay aydınlanamamıştır.'' 
     
     KOMİSYONUN TESPİTLERİ 
     Komisyon, cinayetin işlendiği tarihte İçişleri Bakanı olan Mustafa Kalemli hakkında Meclis Soruşturması, dönemin TBMM Başkanı Kaya Erdem, eski savcılar Yaşar Beğendik, Davut Karademir, Ali Erol Özgenç ve Ali Eker Yasan, eski Ankara Emniyet Müdürleri Hasan Özdemir ve Mehmet Canseven, eski Asayiş Şube Müdürü Hüseyin Özalp, eski asayiş başkomiserleri Temel Aydın ve Murat Okşar, eski Meclis lojmanları koruma amiri Ethem Cennet, o dönemin TBMM lojmanlarından sorumlu yöneticisi Kemal Şensoy ile eski Genel Sekreter Yardımcısı Fahri Köprülü hakkında suç duyurusu tespitinde bulunmuştu. 
     Komisyon raporunun, Kurban Bayramı'ndan sonra TBMM Genel Kurulu'nda görüşülmesi bekleniyor. 
     
</TEXT>
</DOC>
