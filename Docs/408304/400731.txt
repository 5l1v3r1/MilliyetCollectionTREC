<DOC>
<DOCNO> 400731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sonsiy11.html </URL>
<DATE> 2005/12/05/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
AKP'li vekilin anketinde en güvenilir kurum ordu çıktı 
</HEADLINE>
<TEXT>

     AKP Afyon Milletvekili Mahmut Koçak’ın yönetimindeki Politika Merkezi’nin yaptığı ankette, Türk Silahlı Kuvvetleri TSK yüzde 34’lük bir oranla halkın en çok güven duyduğu kurum olmayı sürdürdü. 
     Ankete katılanların yüzde 25’i hiçbir kuruma güven duymazken, yargıya olan güvenin yüzde 3’lerde kalması ise dikkat çekti. Yargıtay Cumhuriyet Başsavcısı Nuri Ok’un geçtiğimiz günlerde AKP için "Parti içi demokrasi olmadığı gerekçesiyle" dava açacacağını açıklamasıyla gündeme gelen, parti içi demokrasi sorununda halkın da şikayetçi olduğu görüldü. Ankete katılanların yüzde 73’ü partilerde parti içi demokrasinin olmadığını ifade etti. 
     Mahmut Koçak, Politika Merkezi’nde yaptığı basın toplantısında, Merkez’in Ankara’da 1179 kişi üzerinde yaptığı "Seçim Sistemi ve Siyasi Partilerdeki Demokrasi Değerlerini Ölçme Anketi" ile ilgili bilgi verdi. Rastgele yöntemle seçilen kişilere 25 sorunun sorulduğu ankete, milletvekillerinin de katıldığı belirtildi. 
     
     EN GÜVENİLEN KURUM TSK 
     Ankete Katılanlara yöneltilen "Aşağıdaki kurumlardan hangisine daha çok güveniyorsunuz" sorusuna, yüzde 34 oranında Türk Silahlı Kuvvetleri yanıtı verildi. Ankete katılanların yüzde 25’inin hiçbir kuruma güven duymadığını söylemesi dikkatleri çekerken, yargıya olan güven ise sadece yüzde 3’te kaldı. Güven duyulan kurumlar arasında Cumhurbaşkanlığı yüzde 15, sivil toplum örgütleri yüzde 9, siyasi parti teşkilatları yüzde 8, TBMM yüzde 6 ve basın ise yüzde 0.4 oranlarıyla sıralandı. 
     
     SİYASİ PARTİLER ANTİ DEMOKRAT 
     "Size göre siyasi partilerimizde parti içi demokrasi var mıdır" sorusuna, katılımcıların yüzde 73’ü hayır derken, ancak yüzde 27’lik kesim evet dedi. Yine "Sizce bir siyasi parti içerisinde olması gereken en önemli şey nedir" sorusuna ise yüzde 38’lik kesim "parti içi demokrasi" derken yüzde 18’i "güçlü liderlik" istedi. Katılımcıların yüzde 63’lük bir kesimi ise yüzde 10’luk seçim barajının yararlı 
     olduğuna inanmazken, yüzde 68 gibi bir oran seçim sisteminin anti demokratik olduğunu dile getirdi. Ankete katılanların yüzde 35’i "Hangi partinin yapılanmasını, lider profilini daha demokratik buluyorsunuz" sorusuna "hiçbiri" yanıtı verirken, yüzde 28 AKP, yüzde 12 ANAP, yüzde 10 CHP, yüzde 8 DYP ve yüzde 7 MHP’yi tercih etti. Yargıtay Cumhuriyet Başsavcısı Nuri Ok’un geçtiğimiz günlerde AKP için "Parti içi demokrasi olmadığı gerekçesiyle" dava açacacağını açıklaması sonrasında böylesi bir anketin açıklanması ile ilgili soru üzerine Koçak, "Anket, CHP Kurultay’ı dönemindeki 7 günlük bir sürede yapıldı. Anket yapılırken, Başsavcının böylesi bir kararı yoktu" dedi. 
     
     BÜYÜK ÇOĞUNLUK AKP’DEN RAHATSIZ 
     "Türkiye’deki siyasi iktidarın faaliyetlerinden memnun musunuz" şeklindeki soruya katılımcıların yüzde 72’si hayır derken, memnun olanların oranı ise yüzde 28’de kaldı. 
     Anketteki bir diğer ilginç sonuç ise ankete katılanların yüzde 39 gibi bir oranda kendisini siyasi yelpazenin hiçbir yerinde tanımlamayışı oldu. "Türkiye’deki siyasal yapılanmanın neresinde yer alıyorsunuz" şeklindeki soruya, "hiçbiri" diyenler yüzde 39, "sosyalistim" yüzde 9, "liberalim" yüzde 13, "muhafazakarım" yüzde 21 ve "sosyal demokratım" diyenler ise yüzde 19’larda kaldı. 
     Katılımcıların yüzde 68’lik bir kesimi de siyasi partiler arasında keskin bir ideolojik ayrılık olduğunu düşünmediğini ifade etti. 
     
     ERKEN SEÇİM BEKLENTİSİ YOK 
     Anket sonuçları, son zamanlarda sürekli gündemde kalan erken seçim konusunda, halkın yüzde 68 gibi bir oranda 2007 öncesinde bir seçim beklentisi içinde olmadığını, seçim bekleyenlerin oranının ise sadece yüzde 32’de kaldığını gösterdi. 
     
</TEXT>
</DOC>
