<DOC>
<DOCNO> 406372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/25/siyaset/axsiy02.html </URL>
<DATE> 2005/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'li belediyeden skandal rehber 
</HEADLINE>
<TEXT>


Ankara Altındağ Belediyesi'nin dağıttığı evlilik rehberinde erkeklere, 'kendisinden daha düşük statüde bir kadınla evlenmeleri' tavsiye ediliyor 

ANKARA Milliyet 


Ankara'da AKP'li Altındağ Belediyesi'nin evlenenlere dağıttığı "Nikah ve Evlilik Rehberi"nde erkeklere dindar, başka erkek yüzü görmemiş kadınları seçmeleri tavsiye edildi. Kitapçığın arkasında olduklarını belirten Belediye Başkanı Veysel Tiryaki, "Yüzde doksanı Müslüman bir toplumuz, değerlerimize sahip çıkalım. Kadını aşağılayan, rencide eden bir ifade yok" dedi. 
Okuyanları şaşırtan ifadelerin yer aldığı rehberin 'Kutadgu Bilig'den Evlenecek Adaylara Öğütler' başlıklı bölümünde erkeklere, "Alacaksan el değmemiş ve senden başka erkek yüzü görmemiş bir aile kızını almaya çalış" tavsiyesinde bulunuldu. Kitapçıktaki bazı ifadeler şöyle 
Aile bireylerinden biri diğerini eliyle veya diliyle ehemmiyetsiz şeyler için kalbini kırmış veya küstürmüş ise pişmanlığını belirtmeli.Gelinler, eşlerinin, ana-babalarının bazı nahoş sözlerini duymamalı, ara sıra ellerini öpmeli.Yeni doğan çocukların kulaklarına ezan ve kamet okumak ayrıca güzel isim koymak inancımızın gereğidir. 

Ünlülerin sözleri 
Kitapçıkta, eş seçimine duayla başlanması gerektiği belirtilirken, gerdek gecesinde çiftlerin ikişer rekat namaz kılması, yakınlaştıklarında, "Ya Rabbim, bizi şeytandan muhafaza eyle" şeklindeki duayı etmelerinin dini bir vecibe olduğu vurgulandı. 
Kitapçıkta, kadınların "ev hanımı" olmalarının doğruluğu, çeşitli sayfalarda yer verilen sanatçıların şu sözleriyle anlatılmaya çalışıldı 
Hamiyet Yüceses "Aile hayatı insanın dünya cennetidir." 
Muhterem Nur "Şöhret bana mutluluk getirmedi. Ancak evlenince, evimin hanımı olunca mutlu olabildim." 
Emel Sayın "Dünyada ve dünya malında gözüm kalmadı. Hepsini tattım. Ama biri hariç ki o da anne olamayışımdır." 
Erkeklere, kendisinden daha düşük statüde biriyle evlenmelerinin öğütlendiği rehberde, şu ifadelere yer verildi 
"Kadınla dört özelliği nedeniyle evlenilir malı, soyu, güzelliği ve dini sen dindar ve ahlaklı olanı al. Erken kalkmayan avrat, söz dinlemeyen evlat, mahmuzla gitmeyen at, kapında varsa kaldır at. Kadının şamdanı altın olsa, mumu dikecek erkektir. Kızı kendi haline bırakırsan ya davulcuya varır, ya zurnacıya. İnsanları rezil de vezir de eden kadındır." 

'Gerdek gecesi içme' 
Belediyenin evlenenlere dağıttığı kitapçıklar arasında "Aile Sağlık Rehberi" de yer aldı. Rehberde, gerdek gecesi alkollü içkilerden kaçınılması gerektiği anlatılırken, "zira alkollü içkiler cinsel mutluluğun da amansız düşmanıdır" denildi. 

'Ev işlerini öğren' 
Kitapçıkta kızların ev işlerine yönelmesi de şu fıkra ile önerildi 
"Kız büyük bir heyecanla babasına diplomasını gösteriyordu 
- Baba nasıl diplomam En iyi notlar benim. 
Babasının cevabı şu oldu 
- Çok memnun oldum kızım. İnşallah yemek pişirmesini, çocuk bakımını, dikiş dikmesini, ev temizliğini iyi bilen bir kocaya düşersin de mutlu olursun." 


</TEXT>
</DOC>
