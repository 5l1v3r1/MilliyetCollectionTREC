<DOC>
<DOCNO> 403801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sontur39.html </URL>
<DATE> 2005/12/15/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
İstanbul'da üniversite öğrencilerinden yurt protestosu 
</HEADLINE>
<TEXT>

     Bir grup üniversite öğrencisi, Yüksek Öğrenim Kredi ve Yurtlar Kurumu YURTKUR İstanbul Bölge Müdürlüğü önünde çadır kurarak, yurt sayısı ve kapasitelerinin artırılmasını istedi. 
     Cağaloğlu’ndaki Bölge Müdürlüğü binası önünde çadır kuran öğrenciler adına, basın açıklaması yapıldı. 
     Açıklamada, üniversite öğrencilerinin barınma sorununu çözecek yerin YURTKUR olduğu belirtilerek, İstanbul’daki üniversitelerde okuyan öğrencilerden yaklaşık 170 bininin şehir dışından geldiği belirtildi. 
     YURTKUR’un kapasitesinin azlığına işaret edilen açıklamada, İstanbul’da yurt sayısı ve kapasitelerinin artırılması istendi. 
     Bu sırada bina önüne çıkan YURTKUR İstanbul Bölge Müdürü Mehmet Elmas, öğrencilere hitaben yaptığı konuşmada, kentteki yurt sorununu çözmek için çalıştıklarını söyledi. 
     Elmas, üniversite öğrencilerini ailelerinden sonra en çok kendilerinin düşündüğünü belirterek, özellikle yurt yapacak arsa sıkıntısı çektiklerini vurguladı. 
     Bu arada bir öğrenci, "Dubai kulelerine yer var da, öğrenci için niye yok " dedi. 
     Daha sonra Mehmet Elmas ile öğrencileri temsilen bir grup, konuyu görüşmek üzere bölge müdürlüğü binasında bir araya geldi. 
     
</TEXT>
</DOC>
