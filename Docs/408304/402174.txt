<DOC>
<DOCNO> 402174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sonyas04.html </URL>
<DATE> 2005/12/09/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Kalp krizinin yıkıcı etkileri... Beyin saatte 3.6 yıl yaşlanıyor 
</HEADLINE>
<TEXT>

     Kalp krizi anında dakikada 1,9 milyon beyin hücresinin nöron öldüğünü kaydeden bilim adamları, kriz sırasında oksijen ulaşmayan beynin saatte 3,6 yıl yaşlandığını kaydetti. 
     Konu hakkında bir araştırma yapan ekipte yer alan Kaliforniya Üniversitesi araştırmacılarından Dr. Jeffrey L. Saver, müdahale ve tedavide gecikmenin, kalp krizinin beyinde sebep olduğu hasarı daha kötüleştirdiğini ifade etti. 
     Yakın tarihe kadar kalp krizi sırasında kan pompalanması durduğu için beyinde her dakika ne kadar hücrenin öldüğünün tespit edilemediğine işaret eden Saver, daha önceki araştırmalardan elde edilen veriler ve geliştirilen ''nöroimaging'' tekniğinin artık tipik bir kalp krizi sırasında ne kadar beyin hücresinin öldüğünü tespit etmeye imkan verdiğini belirtti. 
     Amerikan Kalp Derneği'nin yayın organı olan bilimsel dergide yer alan araştırma sonuçlarına göre, ortalama şiddetteki bir kalp krizi 54 mililitrelik bir beyin dokusunu etkiliyor ve 10 saat boyunca bu etki beyinde yayılıyor. Bu arada, krizin sürdüğü her dakika için 1,9 milyon nöron ölüyor, bu da sinapsis denen 14 milyar sinir bağlantısının ve 12 km'lik sinir fiberinin kaybedilmesine yol açıyor. 
     Dergide yer alan makaleye göre, kalp krizinden en fazla etkilenen organ olan beyinde ortalama 22 milyar nöron bulunuyor. Uzmanlar, vakit geçtikçe kalp krizinin beyinde açtığı hasarın büyüdüğüne dikkat çekerek kalp krizi geçirmekte olan hastalara mümkün olan en hızlı şekilde müdahale edilmesinin ve derhal tedavisinin yapılmasının önemine dikkat çekiyor. 
     
</TEXT>
</DOC>
