<DOC>
<DOCNO> 404595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/siyaset/siy05.html </URL>
<DATE> 2005/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Mülkiye, NATO Genel Sekreteri'ni istemedi 
</HEADLINE>
<TEXT>


UTKU ÇAKIRÖZER 


Ankara ziyareti sırasında gençlere seslenmek isteyen NATO Genel Sekreteri Jaap De Hoop Scheffer'e Mülkiye "olumsuz yanıt" verdi. ODTÜ de teklife yanıt vermekte "geç kalınca", Scheffer'in Bilkent Üniversitesi'nde konuşmasına karar verildi. 
Dışişleri Bakanlığı, dün Ankara'ya gelen Scheffer'in akademik bir kuruluşta konuşma yapmasını sağlamak için ODTÜ ve Bilkent üniversiteleri ile Ankara Üniversitesi AÜ Siyasal Bilgiler Fakültesi'ne öneri götürdü. Mülkiye bu öneriyi kabul etmedi. 

'Geç haber verildi' 
AÜ Siyasal Bilgiler Fakültesi Dekanı Prof. Celal Göle, "Öneriyi reddetmemizin nedeni geçtiğimiz 2 hafta içinde yoğun bir programımızın olmasıydı. Bakanlık da, geziye kısa süre kala bizi haberdar etti. Kısa sürede hazırlanmamız mümkün değildi. Onun için olumsuz yanıt verdik. Gelseydi öğrenciler protesto eder miydi Evet, ederlerdi. Ama kararımızda bu etkili olmadı" dedi. 
ODTÜ Rektörü Prof. Ural Akbulut, "Öneriyi kabul ettik, ancak bize, geç kaldığımız ve bizden önce Bilkent kabul ettiği için konuşmanın orada yapılacağı bildirildi. 'Protesto edilir' düşüncesiyle birisinin davet edilmemesi gibi bir durum ODTÜ'de olamaz. Protesto etmek isteyen eder. Dinlemek isteyen de dinler" diye konuştu. 



</TEXT>
</DOC>
