<DOC>
<DOCNO> 400406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/yasam/yas01.html </URL>
<DATE> 2005/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte yüz naklinden sonra 
</HEADLINE>
<TEXT>


Yüzü ve hayatı, 5 ay önce köpeğinin saldırısıyla dağılan, şimdi de tarihin ilk kısmi yüz nakli operasyonuna model olan kadının fotoğrafları yayımlandı 

Nevsal Elevli - Londra 

İngiliz basını, geçtiğimiz hafta pazar günü kısmi yüz nakli yapılan kadın hastanın, yüzü bir köpek tarafından parçalanmadan önceki haliyle, ameliyattan sonraki yüzünün fotoğraflarını yayımladı. Fransa'da gerçekleşen operasyonla, yüzüne beyin ölümü gerçekleşen bir hastanın yüzü nakledilen kadının dün yayımlanan fotoğrafları dünya medyasında büyük ilgi gördü. 
Fransa'da adı sır gibi saklanan kadın, haziran ayında, bir hayvan sığınağından aldığı ve sahiplendiği Labrador cinsi köpeğin saldırısına uğramış, kadının yüzü çok kötü biçimde parçalanmıştı. Kadın, operasyondan önce ne yemek yiyebiliyor, ne de sağlıklı iletişim kurabiliyordu. 
Önceki gün Lyon'da düzenlenen basın toplantısında, kadının ameliyat sonucundan memnun kaldığı ve doktorlarına teşekkür ettiği duyuruldu. Dünyanın ilk yüz nakli operasyonunu gerçekleştiren ekipte yer alan Jean-Michel Dubernard da, basın toplantısında, hastanın durumunun 'fiziksel, psikolojik ve bağışıklık' olarak iyi olduğunu açıklamıştı. 

Ameliyattan memnun 
Hastanın ilk kez kendisini pazartesi günü aynada gördüğünü ve memnun kaldığını ifade eden Dr. Dubernard, "Yüzünü tam olarak hissetmesi 6 ay alabilir. Yüz derisinin rengi ise bizi şaşırtacak derecede iyi" diye konuştu. Doktor, hastanın normal yemek yiyip su içebildiğini açıkladı. 


</TEXT>
</DOC>
