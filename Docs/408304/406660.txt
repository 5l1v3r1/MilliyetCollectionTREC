<DOC>
<DOCNO> 406660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/soneko02.html </URL>
<DATE> 2005/12/26/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Türkiye, yükselen piyasalardan birisi" 
</HEADLINE>
<TEXT>

     ABD'nin yeni Ankara Büyükelçisi Ross Wilson, ''Türkiye, Avrupa'nın en hızlı büyüyen ülkesi ve dünyanın da en önde gelen yükselen piyasalarından birisi'' dedi. 
     Ankara'daki görevine bu ay başında başlayan Ross Wilson, Türkiye ekonomisini değerlendirdi. 
     Türkiye'nin, son yıllarda başarılı bir ekonomik performans sergilediğini ifade eden Wilson, bunun da yatırımların artmasında etkili olduğunu vurguladı. 
     Türkiye ekonomisindeki büyümenin oldukça dikkat çekici olduğunun altını çizen Ross Wilson, ''Türkiye'nin hızlı büyümesi ve canlı bir piyasa ekonomisine sahip olması, sadece ABD için değil, bölge ülkeleri ve diğer ülkeler açısından da cazip işbirliği olanakları yaratıyor'' diye konuştu. 
     Türkiye'deki yatırım ortamının, yatırımcı açısından cazip bir hale geldiğini belirten Wilson, son dönemdeki doğrudan yabancı sermayegirişinin oldukça etkileyici olduğunu kaydetti. 
     
     Türkiye-ABD ekonomik ilişkileri 
     Türkiye'nin ABD'den ithalatı ve bu ülkeye ihracatındaki sektörel dağılıma bakıldığında ihracattaki ana kalemi tüketim malları, ithalattaki ana kalemi ise ara malları oluşturuyor. 
     Türkiye'nin ABD'ye ihraç ettiği ana kalemler arasında, tekstil ürünleri en önemli yeri tutarken, bunu demir ve çelik ürünleri, kıymetli taşlar, metaller izliyor. 
     ABD'nin Türkiye'ye sattığı başlıca ürünler ise hava taşıtları, kazanlar, makineler, hububat, plastikler, madeni yakıtlar, hayvansal ve bitkisel yağlardan oluşuyor. ABD, toplam 2 trilyon 290 milyar dolarlık dış ticaret hacmine sahip bir ülke konumundayken, Türkiye'nin ABD dış ticaretindeki payı sadece binde 3 düzeyinde bulunuyor. 
     
</TEXT>
</DOC>
