<DOC>
<DOCNO> 400523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/sontur22.html </URL>
<DATE> 2005/12/04/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Emekli Orgeneral Eruygur Şemdinli olayları planlı provokasyon 
</HEADLINE>
<TEXT>

     Kenan Gürbüz AA 

Emekli Orgeneral Şener Eruygur, Şemdinli'de yaşanan olayın iç huzuru bozmak için planlanmış bir provokasyon olduğunu belirterek, ''Türk Silahlı Kuvvetleri'nde TSK üst düzeyde hiç bir komutan böyle kirli bir işin içinde olamaz'' dedi. 
     Bodrum Marmara Koleji'nde düzenlenen ''Tarihte Türkler, Ermeniler ve Gerçekler'' konulu sempozyuma katılan Emekli Orgeneral Eruygur, açıklamalarda bulundu. 
     Eruygur, Roj TV ve Ermeni meselesinde Türkiye'ye karşı bazı dayatmalarda bulunan Danimarkalıların yaptıkları soykırımların araştırmacı Safa Yürükel'in bir çalışmasında yer aldığını hatırlatarak, şöyle konuştu 
     ''1945 yılında Alman mülteciler soykırıma tabi tutulmuş ve çeşitli eziyetler görmüşlerdir. Bize soykırım dayatmasında bulunanlara bu gerçekler hatırlatılmalıdır. Hükümetimizin bu konuda tedbir alarak 'Bizim böyle bir olayımız yoktur. Buyurun arşivimiz açık. Gelip inceleyin. Biz Ermenileri de çağırıyoruz inceleme yapın diye. Keza asıl sizin böyle sorunlarınız var, bunları çözün. Ondan sonra bize dayatmada bulunun' demesi lazım. Roj TV konusunda devletin tavrını daha somut bir aşamaya getirmesinde fayda var. Bu yayının Türkiye'ye yönelik bir hedef içinde olduğu açık. Bu yayının susturulması gerekir.'' 
     
     ŞEMDİNLİ'DE YAŞANAN OLAYLAR 

     Şemdinli'de yaşanan olayların bir provokasyon olduğunun açık olduğuna işaret eden Eruygur, şunları söyledi 
     ''Bu konunun ayrıntısını fazla bilmiyorum ancak tahminim şudur Burada jandarma tarafından planlı bir operasyon yapılması ihtimali yoktur. Böyle acemice bir olayı ancak PKK ve destekçileri yapabilir, jandarmanın yapması söz konusu olamaz. Olayda adı geçen personel, bazı istihbarat ihtiyaçları için görevlendirilmiştir. Olaylarda yabancı gizli servislerin parmağı olabilir. Olay tamamen iç huzuru bozmaya yönelik provokasyondur. Genelkurmay Başkanlığı'nın bu konudaki tavrı da bence çok önemli. TSK'de üst düzeyde hiç bir komutan böyle kirli bir işin içinde olamaz. Yaşar Büyükanıt Paşa'nın ifadelerinin basın tarafından eleştirilmesinin de yıkıcı ve bölücü unsurların bir sonucu olduğu düşüncesindeyim. Olaylarla ilişkilendirilmesinde yanlış değerlendirmeler olduğu kanaatindeyim.'' 
     
</TEXT>
</DOC>
