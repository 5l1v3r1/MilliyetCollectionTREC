<DOC>
<DOCNO> 407547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/yazar/sazak.html </URL>
<DATE> 2005/12/29/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Bütçede liderler 
</HEADLINE>
<TEXT>


Hükümet programı ve bütçe görüşmeleri Meclis'te 'liderler düzeyi'nde tartışmalara yol açmanın yanı sıra, ülkeyi yönetenlerin gelecek vizyonu ve 'demokrasinin kalitesi' konusunda da topluma fikir verir. Ufuk açar. 
2006 bütçe görüşmelerinin son gününde Erdoğan-Baykal arasındaki 'tartışma'yı Meclis televizyonundan izledik. Geçmişte Ecevit-Demirel arasındaki yedişer buçuk saatlik bütçe maratonuna, Özal dönemindeki müzakerelere tanıklık etmiş bir gazeteci olarak, Meclis'teki 'ikili yapı'nın temsilcisi iktidar ve muhalefet liderlerinin Türkiye'nin 2010'lu yıllardaki siyasi vizyonu konusunda ne denli yetersiz kaldıklarını hüzünle izledim. 
Üslup bir felaketti "El kol hareketi yapma... Bakanıma belden aşağı vurdun. 'Bu millet mazoşisttir' diyorsun. Ben fotokopileri çıkarmaya başlarsam cemaziyülevveliniz çok kötü. Bu millet yine sizi sandığa gömer, haberiniz olsun." 
Üslubu geçelim, ya içerik 
Kullanılan 'yanlış' rakamlar, ham telefon kayıtları, 'Abbas yolcu' söylemine kanıt diye sunulan 'Hikmetyar önünde diz çöken Tayyip Erdoğan' fotoğrafları. Ofer'le Unakıtan'ın 'karaborsacı' tiplemesini çağrıştıran gözlüklü profilleri. 
Değiştin, değişmedin, 'Hangi Erdoğan' polemiği "Hikmetyar'ın önünde diz çöken mi, 'Anıtkabir'in önünde sap gibi duruyorlar' diyen mi, yoksa Anıtkabir'de saygı duruşu yapan Erdoğan mı " 
Başbakan ve ana muhalefet lideri, Meclis kürsüsünde atışıyor. 
Vatandaş ekran başında, '2006 bütçesi Türkiye'ye ne getirecek ' diye anlamaya çalışıyor. Liderler, 'çay simit' rakamları üzerinden birbirini 'yalancılıkla' suçluyorlar. 
Dünya nerede, Türkiye nerede Solun iktidarı için 'Hikmetyar posteri' açmak yetecek mi 
2006'nın 'seçim yılı' olacağını duyuran Baykal'ın alternatif bir ekonomik programla kürsüye çıkması beklenmez miydi 
Yoksulluk ve yolsuzluk Türkiye'nin yazgısı olmayacaksa ne yapılmalı 
Ağır dış ve iç borç yükü ve artan dış açığın yeni bir krizi tetiklemesi nasıl önlenecek Faturayı, tüketici kredileriyle borç batağına saplanan orta alt sınıflar ödemeyecek mi 
Kentlerde yüzde 23'lere ulaşan genç işsiz nüfusa nasıl bir gelecek vaat ediliyor 
301 rezaletinden sonra AB hedefinin neresindeyiz 
2002'de erken seçimle eski siyasi yapının 'tasfiye edileceği' gözüküyordu. 2006 bütçe görüşmeleri de bugünkü 'ikili yapı'nın değişmesi gerektiğini halka gösterdi. 
Türkiye'de alternatif ihtiyacı giderek yükseliyor. 
2006 bu arayışların yılı olacak. 



</TEXT>
</DOC>
