<DOC>
<DOCNO> 403104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sonsiy23.html </URL>
<DATE> 2005/12/13/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Sezer'in iade ettiği Hakimler ve Savcılar Kanunu, Komisyon'da değişti 
</HEADLINE>
<TEXT>

     TBMM Adalet Komisyonu’nda, Cumhurbaşkanı Ahmet Necdet Sezer’in bir kez daha görüşülmek üzere iade ettiği, avukatlıktan hakim ve savcı adaylığına geçişte uygulanacak sınava ilişkin düzenlemeyi içeren Hakimler ve Savcılar Kanunu, iade gerekçeleri doğrultusunda değişiklik yapılarak kabul edildi. 
     Adalet Komisyonu, AK Parti Zonguldak Milletvekili Köksal Toptan’ın başkanlığında toplandı. 
     Adalet Bakanı Cemil Çiçek’in de katıldığı toplantıda, Cumhurbaşkanı Sezer’in bir kez daha görüşülmek üzere iade ettiği Hakimler ve Savcılar Kanunu ile Bazı Kanunlarda Değişiklik Yapılmasına Dair Kanun’un 1. maddesi görüşüldü. 
     AK Parti Çorum Milletvekili Muzaffer Külcü, 2820 sayılı Hakimler ve Savcılar Kanunu’nun 8. maddesine eklenen paragrafın, Cumhurbaşkanı Sezer’in iade gerekçeleri doğrultusunda metinden çıkarılması için önerge verdi. 
     Bunun üzerine Komisyon’un kabul ettiği önergeyle, avukatlık mesleğinden hakim ve savcı adaylığına geçmek isteyenlerden, "mesleklerinde fiilen en az 3 yıl çalışmış, 35 yaşını doldurmamış ve kendi aralarında yapılacak olan yazılı sınavı ve mülakatta başarılı olma" koşulunu içeren düzenleme metinden çıkarıldı. 
     Kanuna göre, idari yargı adayları için hukuk fakültesinden mezun olmak veya yabancı bir hukuk fakültesini bitirip de Türkiye’de hukuk fakülteleri programlarına göre eksik kalan derslerden sınava girip başarı belgesi almış bulunma, hukuk fakültesinden mezun olanlar dışından alınacak adaylar bakımından, ihtiyaç oranında hukuk veya hukuk bilgisine programlarında yeterince yer veren siyasal bilgiler, idari bilimler, iktisat ve maliye alanlarında en az 4 yıllık yükseköğrenim yapmış veya bunlara denkliği kabul edilmiş yabancı öğretim kurumlarından mezun olma koşulu aranacak. 
     
</TEXT>
</DOC>
