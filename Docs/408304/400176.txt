<DOC>
<DOCNO> 400176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/spor/spo06.html </URL>
<DATE> 2005/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatlı kalem istedi 
</HEADLINE>
<TEXT>


G.Saray - F.Bahçe derbisini yöneten hakem Serdar Tatlı kendisine ağır eleştirilerde bulunan gazeteci Fatih Altaylı aleyhine tazminat davası açtı 


Tatlı, Avukatı Müslüm Akalın aracılığı ile Şanlıurfa 1.Asliye Hukuk Mahkemesi'nde açtığı davada, Fatih Altaylı'dan 50 bin YTL tazminat ve bir yıl spor konusunda yazı yazmama cezası talep etti. Akalın, Altaylı'nın köşe yazısında hiçbir teknik eleştiri bulunmadığını, direk hakaret edildiğini belirterek, müvekkilinin bu nedenle manevi olarak mağdur edildiğini söyledi, "Bu yazıdan dolayı Serdar beyin psikolojisi çok bozuldu" dedi. 
Altaylı köşesinde Serdar Tatlı için 'Türkiye futbol ligleri çok haysiyetsiz hakem gördü, ama bu kadar profesyonelini az gördü. Maçın başlaması ile beraber hakem Serdar Tatlı, Galatasaray'ın canına okumak için elinden gelen her şeyi yapacağını gösterdi' ve 'Aziz Yıldırım'ın uşağı olmuş bir federasyon ve onun da uşağı hakemler' şeklinde yakıştırmalarda bulunmuştu. 




</TEXT>
</DOC>
