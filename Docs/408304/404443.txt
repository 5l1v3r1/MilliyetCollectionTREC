<DOC>
<DOCNO> 404443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/spor/spo04.html </URL>
<DATE> 2005/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hedef küçültmeyiz' 
</HEADLINE>
<TEXT>


Trabzonspor Başkanı Atay Aktuğ, 2005'e umutla baktıklarını söyledi, "Önce şampiyonluk, ardından da Avrupa'da derece istiyoruz. En az rakiplerimiz kadar iddialıyız" diye konuştu 

SERHAT DEMİRTAŞ 


'Çıtayı aşağı çekmeyiz' 
SEÇİMDEN zaferle ayrılan, Şenol Güneş'i teknik direktörlük görevine getiren Trabzonspor Başkanı Atay Aktuğ, 2004'ün iyi geçtiğini, ancak Avrupa Kupaları'na gitme gibi bir şanssızlık yaşadıklarını söyledi. 2005'e daha umutla baktıklarını vurgulayan Aktuğ, "Çıtayı aşağı çekme gibi bir durum asla düşünülemez. Trabzonspor, ligde şampiyonluğu, devamında da Avrupa'da hatırı sayılır dereceleri istemektedir. Hocamız ve kaliteli kadromuzla da bu yolda en az rakiplerimiz kadar iddialıyız" dedi. 

'Takviye yapacağız' 
YENİ teknik heyetin olağanüstü transfer talebi olmadığını da vurgulayan Trabzonspor Başkanı, "Birkaç takviye üzerinde duruyoruz ama şimdilik netleşen bir isim yok" dedi. Atay Aktuğ şöyle devam etti "Başarı için herkesin vereceği desteğe ihtiyacımız var. Zafere giden yolda bize mani olmak isteyenlere en iyi cevabı bu şekilde verebiliriz. Kısacası Trabzonspor olarak, taraftarından futbolcusuna yöneticisinden teknik heyetine kadar birlikte yürüyeceğiz. 

Gökdeniz'in son sözü 

TRANSFER döneminde yine gündemin ilk sırasına oturan Trabzonspor'un yıldızı Gökdeniz, hakkında çıkan söylentilerin gerçeği yansıtmadığını belirtti. Tecrübeli oyuncu, Trabzonspor'dan ayrılma gibi bir niyetinin olmadığını ifade etti, "Burada mutsuz değilim" dedi. 

Gimenez önerisi 

DEVRE arasında takıma takviye yapmayı planlayan Trabzonspor'a Arjantinli orta alan oyuncusu Christian Gimenez önerildi. İsviçre'nin Basel takımında görev yapan futbolcunun dışında, Basel'in diğer Arjantinlisi Francisco Guerrero'nun da teklif ettiği vurgulandı. 


</TEXT>
</DOC>
