<DOC>
<DOCNO> 406388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/25/spor/spo04.html </URL>
<DATE> 2005/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ne Uğur'lu, ne Uğur'suz 
</HEADLINE>
<TEXT>


Gençlerbirliği'nin sol kanat oyuncusu Uğur Boral'a talip olan Trabzonspor, Mehmet Yılmaz takasına takıldı. Halilhodziç, hem oyuncusundan vaçgeçmiyor, hem de transferi ısrarla istiyor 


Trabzonspor, Gençlerbirliği'nin başarılı sol kanat oyuncusu Uğur Boral konusunda çıkmaza girdi. Yeni başkanı ve yönetimi ile transferde hareketli günler yaşayan bordo-mavili ekip, Teknik Direktör Vahid Halilhodziç'in raporu doğrultusunda Gençlerbirliği'ne resmi teklif götürürken, kırmızı-siyahlı ekibin Uğur Boral'a karşılık uzun süredir peşinden koştuğu Mehmet Yılmaz'ı takas etmek istemesi sıkıntı yarattı. 
Halilhodziç'in Uğur'u ısrarla istediği ancak, Mehmet Yılmaz'dan da vazgeçemediği bildirildi. Tarafların hafta içinde bu transfere son noktayı koyması bekleniyor. 
Bu arada Ankaragücülü Umut'un transferi, Saffet Susiç'in İlhan Mansız'ı göndermesi ve sarı-lacivertli takımda forvet sayısının azalması nedeniyle zora girerken, Sivassporlu Hayrettin'e de teklif götürüldü. 

Erdinç'in isyanı 

Bordo - mavili takımın başarılı savunma oyuncusu Erdinç Yavuz, takımdan ayrılmak istediğini söyledi. Erdinç, huzursuz olduğunu belirterek, "Hocamız Halilhodziç ile görüştüm. Hocam konuyu yönetimle görüşecek" dedi. Erdinç'e, başta Kayserispor ve Kayseri Erciyesspor olmak üzere bazı takımların teklifte bulunduğu ifade edildi. 

Taraftarı hep yanında 

Ligde tarihinin en kötü dönemlerinden birini yaşayan Trabzonspor'un Hüseyin Avni Aker Stadı'nda yaptığı karşılaşmalara bordo-mavili taraftarlar ilgisiz kalmadı. Karadeniz ekibinin bu sezon sahasında yaptığı 8 lig maçını toplam 95 bin 696 biletli seyirci izledi. Fenerbahçe, Galatasaray ve Beşiktaş gibi takımlarla deplasmanda karşılaşan Karadeniz ekibinin en fazla biletli seyirciye oynadığı maç, 16 bin 715 ile ligde Gençlerbirliği ile yapılan karşılaşma oldu. 


</TEXT>
</DOC>
