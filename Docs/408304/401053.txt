<DOC>
<DOCNO> 401053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sonsiy08.html </URL>
<DATE> 2005/12/06/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Erdoğan Kürt vatandaşın sorunu, Türk vatandaşının sorunu kadardır 
</HEADLINE>
<TEXT>

     
     Bilal Yakınbaş bildiriyor 

     
Başbakan Recep Tayyip Erdoğan, Türkiye’de Kürt kökenli vatandaşların sorununun, Türk vatandaşın sorunu kadar olduğunu ifade ederek, "PKK Kongra-Gel örgütünün maalesef Kürt kökenli vatandaşlarımızın üzerinden nemalanma sorunu vardır. Bölücülük sorunu vardır. Biz bu bölücülük sorununa hiçbir zaman olumlu yakalaşamayız" dedi. 
     Başbakan Erdoğan, Canterbury Üniversitesi Ulusal Avrupa Etütleri Merkezi’nde "Türkiye ve AB Yeni Zelanda İçin Fırsatlar ve Engeller" konulu konferans verdi ve katılımcıların sorularını yanıtladı. 
     Başbakan Erdoğan, bir katılımcının, "Kürtlerin durumu düşünüldüğünde AB sürecini yaşayan Türkiye yeterince demokratik midir" sorusuna, Türkiye’nin demokratik, laik ve sosyal bir hukuk devleti olduğunun vurgusunu yaptı. 
     Türkiye’de 30’a yakın etnik unsurun yaşadığına dikkat çeken Erdoğan, şöyle konuştu 
     "Bu etnik unsurlardan oluşan bir ülkedir Türkiye. Türkiye’de Türkü vardır, Kürdü vardır, Lazı vardır, Çerkezi vardır, Gürcüsü vardır, Abhazı vardır, Arnavutu vardır, Boşnakı vardır, aklınıza ne gelirse... ve bütün bunlar birbirleriyle artık içli dışlı olmuştur. 
     Bizdeki etnik unsurları birbirine bağlayan önemli bir din bağı vardır. 
     Çünkü Türkiye’nin yüzde 99’u Müslümandır. Yani bizdeki etnik unsurları birbirine bağlayan ya da ayıran bağ, bugün Yugoslavya’daki gibi Hırvat, Boşnak, Sırp birliklerinden çok farklıdır ve birbirlerine kız verip almışlardır ve savaşlar başladığı zaman biliyorsunuz birbirlerinden boşanmışlardır. 
     Türkiye’de Kürt kökenli vatandaşın sorunu Türk vatandaşın sorunu ne kadarsa o kadardır. Laz kökenli vatandaşın sorunu ne kadarsa Türk kökenli vatandaşın sorunu da o kadardır. Burada çeşitli saptırmalar var. Parlamentoya girmekse parlamentodalar. Türkiye’de en üst düzey yönetimlere gelmekse Türkiye’de en üst düzey yönetimlere gelmiştir. 
     Hiçbir sıkıntıları yoktur. İşadamı olmaksa Türkiye’nin en önde gelen işadamları içerisinde onlar vardır. Ama maalesef saptırmalar söz konusu olmuştur. Peki ciddi ne vardır sorun olarak onu söyleyeyim PKK Kongra-Gel örgütünün maalesef Kürt kökenli vatandaşlarımızın üzerinden nemalanma sorunu vardır. Bölücülük sorunu vardır. Biz bu bölücülük sorununa hiç bir zaman olumlu yakalaşamayız. 
     Kürt kökenli vatandaşlar, Türkiye’nin belirli illerinde yerleşik vatandaşlarım değildir. Türkiye’nin bugün hepsine yerleşmiş dağılmış olan vatandaşlarımızdır. Bugün Güneydoğu Anadolu bölgesi, ağırlıklı olmak üzere Kürt kökenli vatandaşlarımızın oturduğu bölgedir ve o bölgede birinci parti benim partim. Bunu da belirtmek istiyorum." 
     
     KIBRIS 

     Rum olduğunu ifade eden Kypros Kotzikas isimli katılımcının, "Kıbrıs adasında bir uçtan bir uca rahatlıkla ne zaman seyahat edilebilecek" sorusu üzerine, Erdoğan, Türk tarafının kapıları açtığını anımsatarak Güney’in de aynı şeyi yapmasını temenni etti. Erdoğan, "Ama bu kapılar bilindik kapılar değil, ben gönül kapısından da bahsediyorum" dedi. 
     24 Kasım 2004’de Annan Planı’nın referanduma götürüldüğünü anımsatan Başbakan Erdoğan, Güney Kıbrıs Rum Yönetimi’nin plana "Hayır" demek gayreti içine girdiğini söyledi. Erdoğan, şöyle konuştu 
     "Eğer bugün Annan Planı’na evet denilmiş olsaydı şu anda artık Kıbrıs diye bir sorun masada kalmayacaktı. Ne yazık ki Güney Kıbrıs burada hayır demiştir ve kendisi için istediklerini Kuzey’deki 250 bin kişi için istememiştir. Halbuki 650-700 bin kişi kendi nüfusu için özgürlüklerden bahsediyorsa, kendisi için özgürlük isteyenler niçin Kuzey’deki 250 bin Türk için bu özgürlüğü çok görüyor. Bu ada 900 bin kişiye rahatlıkla yeter. 
     Ama bu arada bazı suiistimaller var. Nedir Türk askeri orada işgalci olarak gösteriliyor. Türk askeri orada işgalci değil. Sadece özgürlüğün korunması için orada. Güney’de bütün imkanlar var, silahlara varıncaya kadar hepsi var ama Kuzey’de silahlanma diye bir şey yok. Burgenstock’da yaptığımız çalışmalarda açıkça ortaya bunları koyduk. Belirli bir süre içerisinde bütün askerler ortadan tamamen kaybolacak. Güney’de şu kadar, Kuzey’de de bu kadar asker kalacak diye yani bunların hepsi karara bağlandı. Güney’de bin, Kuzey’de ise 650 civarında asker kalacaktı. Fakat bütün bunların hiçbiri itibar görmedi ve bugünkü durum hala devam ediyor. Biz çözümden yanayız ama Güney Kıbrıs çözümden yana değil bunu çok açık ifade etmek durumundayım" Erdoğan’ın sözlerinin ardından Kotzikas, siyasi argümana girmek istemediğini, hayır oyunun Annan Planı’na verildiğini ve adada 30 yıl öncesinde olduğu gibi yine birlik içerisinde yaşamak istediklerini dile getirdi. Erdoğan ise Annan Planı’nın çözüm için ortaya konulduğunu dile getirerek şöyle devam etti 
     "Sayın Annan, aslında 4. kez bir müzakereye girmek istemedi. Bir dostluk oluşsun düşmanlıklar ortadan kalksın. Bu bölge bir barış bölgesi olsun. Bunun için de Türkiye olarak ne yapabiliriz. Ben Davos’ta Annan’dan rica ettim. O da ’4. kez başarısız olmak istemiyorum’ dedi. Biz dedik ki her zaman bir adım Rumlardan önde olacağız. 
     Biliyorsunuz Yunanistan ile Türkiye arasında çok ciddi sıkıntılar var. Biz bu sıkıntıları da büyük ölçüde aştık. Ama nasıl aştık iyi niyetle aştık. Biz ’bu sorunu aşmak için de elimizden geleni yapacağız’ dedik. Sizler zannediyor musunuz bunları yaparken Türkiye’de bizler böyle çok çok rahatız, huzurluyuz. Bize çok çirkin saldırılar oldu ama biz bunun bedeli ne olursa olsun ödeyeceğiz dedik. Yeter ki Kıbrıs’taki kardeşlerimizle Güney Kıbrıs’taki Rumlar arasında bir barış olsun." BM’nin dünyadaki sıkıntıları ortadan kaldırmak için varolduğunu anlatan Başbakan Erdoğan, Güney Kıbrıs’ın referandumda aksi yönde oy verseydi şu anda bütün sıkıntıların bitmiş olacağını kaydetti. 
     Erdoğan, "Ve el ele, omuz omuza Kıbrıs, iki ayrı devlete teşekkür eden bir cumhuriyet haline gelmiş olacaktı. Biz yine çözümden yanayız" dedi. 
     Erdoğan, çok ciddi sıçramalar yapan, enflasyonu yüzde 7.5’e indiren, büyüme hızını da yüzde 8’e çıkartan Türkiye’nin, AB’ye yük olmaya gitmediğini, yük almaya geldiğini söyledi. 
     Başbakan Erdoğan, Canterbury Üniversitesi’nde "Türkiye ve Avrupa Birliği AB Yeni Zelanda İçin Fırsatlar ve Engeller" konulu toplantıda konuştu. 
     Erdoğan, iki ülke arasında Çanakkale Savaşlarının ardından başlayan dostluğa işaret ederek, ilişkilerin daha ileri bir noktaya getirilmesi gerektiğini vurguladı. Türkiye hakkında bilgiler veren Erdoğan, Türkiye’nin dünyada barış ve istikrara destek çabalarını anlattı. Türkiye nüfusunun büyük bir çoğunluğunun Müslüman olduğunu anımsatan Erdoğan, "Türkiye, nüfusunun büyük bir çoğunluğu Müslüman olan, modern dünyada demokratik süreci gayet dikkatli şekilde hazmederek yürütebilen müstesna ülkelerden bir tanesidir" dedi. 
     Bu açıdan Türkiye’nin, herhangi bir sınıflandırmaya dahil edilemeyecek örnek bir ülke olduğunu kaydeden Erdoğan, 2. Dünya Savaşı’ndan sonra Türkiye’nin tüm ekonomik, siyasi ve savunma örgütlerinde yerini aldığını belirtti. Avrupa’nın temsil ettiği demokrasi, insan hakları, hukukun üstünlüğü gibi değerleri Türkiye’nin benimsediğini ve bunu yaşamına egemen kılan bir ülke olduğunu anlatan Erdoğan, Türkiye’nin demokratik, laik ve sosyal bir hukuk devleti olduğunu vurguladı. Başbakan Erdoğan, şöyle konuştu 
     "Türkiye’nin nüfusunun büyük bir çoğunluğunun Müslüman olması, genelde Batı’yla, Avrupa’yla yoğun ilişkiye girmiş olması, aynı zamanda 1.5 milyarlık Müslüman dünyasıyla ve bunun dışındaki dünya için köprü görevi görmektedir. 
     Türkiye aslında, İslam dünyası içerisinde diğer ülkelere bir örnek olma gayreti içinde değildir. Ama bu zor bölgede Türkiye bir ilham kaynağı olabilir. Bu bağlamda gerçekçilik, barışçılık, tutarlılık, sağduyu ve uluslararası hukuka saygı çerçevelerinde uygulanan dış politikamız, muassır medeniyetler yolundaki yürüyüşümüzde ülkemizin en önemli değerlerini teşkil etmektedir." 
     
     "AB YOLUNA DEVAM EDİYORUZ" 

     Türkiye’nin komşularıyla da iyi ilişkiler içinde olduğunu anlatan Erdoğan, ayrıca Türkiye’nin İspanya ile ortaklaşa yürüttüğü Medeniyetler İttifakı Projesi’yle ilgili de bilgi aktardı. 
     Türkiye’nin gerek jeopolitik, gerek jeostratejik açıdan çok farklı özelliklere sahip olduğunu ifade eden Erdoğan, Türkiye’nin gerçekleştirdiği atımlarla da bir enerji koridoru olma yolunda ilerlediğini söyledi. 
     Başbakan Erdoğan, Türkiye’nin AB’ye katılım sürecinin başladığını anımsatarak, yılbaşından sonra artık müzakerelerin de başlayacağını umduğunu kaydetti. Zaman zaman spekülasyonlar yapıldığını, ancak bunlara kulak asmadıklarını ifade eden Erdoğan, şöyle devam etti 
     "Türkiye’yi alırlar, almazlar, bizim gündemimizde böyle bir şey yok. Biz dersimizi çok iyi çalıştık, işimizi iyi biliyoruz. Kopenhag kriterlerini masanın üzerinde hiçbir şey kalmayacak şekilde yerine getirdik. Şimdi de Mastrich kriterlerine yönelik ne varsa onları yerine getirmek suretiyle yola devam ediyoruz. Kaldı ki, Türkiye’nin bir başka avantajı daha var. Gümrük Birliği’ne girmiş olan Türkiye, zaten kurumsallaşma noktasında sorumluluklarının büyük bir çoğunluğunu yerine getirmiş durumdadır. Bizden önce AB’ye giren ülkeler de zorlukları yaşadılar. 
     Biz, yapılması gerekenleri yaparız, olması gerekenlerin hepsini oldurmaya çalışırız. Ondan sonra da muhataplarımızın görevlerini yerine getirmesini bekleriz. Bu en tabii hakkımız. Ama şunun da bilinmesini isteriz, bizler bu görevlerimizi yerine getirip muhataplarımız getirmezse, bu bizim için bir kıyamet değildir." 
     
     "ÖNEMLİ OLAN KRİTERLERİN YERİNE GETİRİLMESİ" 

     Bazılarının zaman zaman "ne olur" diye sorduklarını ifade eden Erdoğan, "Kopenhag siyasi kriterlerinin adı, Ankara siyasi kriterleri olur ve yolumuza devam ederiz. Önemli olan bu kriterlerin yerine getirilmesidir" dedi. 
     Türkiye’nin çok ciddi sıçramalar yaptığını, enflasyonu yüzde 7.5’e indirdiğini, büyüme hızının da yüzde 8’e vardığını anlatan Başbakan Erdoğan, "Böyle bir Türkiye AB’ye yük olmaya gitmiyor, yük almaya geliyor aslında" diye konuştu. Başbakan Erdoğan, sözlerini şöyle sürdürdü 
     "Burada üç belirgin özelliği gündeme getirmek istiyorum. Bunun birincisi Türkiye, dinamik ekonomisiyle esaslı bir potansiyele sahiptir ve ekonomik kalkınmasını AB desteğiyle bugüne kadar sürdürmemiştir, kendi kaynaklarıyla yapmıştır. Önümüzdeki dönemde de çok daha ciddi ve net sıçramaların olacağı bir ülkedir. İkinci husus, Türkiye’nin AB’ye katılımıyla birlikte AB yeni bölgelere komşu olacaktır. AB’nin, bu noktada Türkiye vasıtasıyla bu ülkelerle kuracağı komşuluk, Birliğe ayrı bir güç katacaktır. Son olarak, Türkiye’nin nüfusunun büyük çoğunluğunun Müslüman olması da, bir katma değer olarak AB için görülmelidir. 
     Şunu unutmamamız gerekir, her ne kadar AB kurulduğu zaman bir kömür-çelik birliği olarak kurulmuşsa da daha sonra bir ekonomik topluluk haline gelmiştir. Sonuçta AB, bu vasıflarını bir siyasi değerler bütünü olarak taçlandırmıştır. Siyasi değerler bütünü olarak AB, bir Hıristiyan kulübü değildir. Eğer küresel bir güç olacaksa AB, ancak Türkiye’yi içine katmasıyla küresel güç olabilir. Türkiye’nin AB üyeliği aslında Birlik için bir fırsattır." Bu fırsatın değerlendirilmesinin, Avrupa’nın aydınlanmacı değerlerinin taçlanması anlamına geleceğini vurgulayan Erdoğan, "Bir gerçeği ifade etmem gerekir, bizler dar görüşlülüğe ve korkuya dayanmayan, fanatizme karşı duran, aşırılıklardan kesinlikle uzak olan bu anlayışı savunan bir medeniyet mensuplarıyız" dedi. 
     Başbakan Erdoğan, şiddetin yerine barışın hakim olduğu bir dünyayı hedeflediklerini ifade ederek, sadece 2004 yılı itibariyle savunmaya dünyada 1 trilyon dolar harcandığını, bu kaynağın yoksulluğun önlenmesinde neden kullanılmadığını sordu. 
     Erdoğan, konuşmasının sonunda, sıkıntıların olmadığı bir dünyayı omuz omuza, dayanışma içinde herkesle paylaşma temennisini dile getirdi. 
     
</TEXT>
</DOC>
