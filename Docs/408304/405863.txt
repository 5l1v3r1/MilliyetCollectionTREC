<DOC>
<DOCNO> 405863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/siyaset/axsiy02.html </URL>
<DATE> 2005/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Rauf Denktaş ağlattı 
</HEADLINE>
<TEXT>


Denktaş'ın, "Ek protokolü suratlarına atın. İçim yanarak söylüyorum, Kıbrıs'ı alacaklar" sözleri vekilleri ağlattı 

ANKARA Milliyet 


Eski KKTC Cumhurbaşkanı Rauf Denktaş, CHP'nin davetlisi olarak TBMM Senato Salonu'nda verdiği konferansta, duygusal çıkışları ve şehit anısıyla siyasileri ağlattı, TBMM Başkanı Bülent Arınç'ın gözleri doldu. Denktaş, "Lütfen, merhameten ek protokolü suratlarına atın. Dava sizindir, sahibi Türkiye. Kıbrıs Türkünden 3 - 5 kişi böyle istedi, böyle yaptı diye Türkiye, kapılarını Akdeniz'e kapatamaz kardeşlerim" dedi. 
Konferansta hükümetten temsilci bulunmaması dikkat çekti. Denktaş, gittikçe ağırlaşan şartlarda Kıbrıs'ın AB tarafından Rumlar adına talep edildiğini belirterek, "İçim yanarak söylüyorum, Kıbrıs'ı çeke çeke alacaklardır. 'Vermeyeceğiz' diyorsanız, bu ek protokolü lütfen Meclis'te reddettiriniz" dedi. 
Denktaş şöyle devam etti "Sayın Başbakan, Sayın Gül 'milli meseledir' diyor ama, milli mesele milli kararlılık ister. Kıbrıs elden gidiyor kardeşlerim. Türkiye, 'bu benim milli davamdır, onu 13. ada olarak Yunanistan'a bırakmayacağım' derse bu iş halledilir kardeşlerim." 

1974 anısı 

Denktaş, şu anıyı anlattı 1974. Uçaklar uçuyor, paraşütçüler iniyor. Bir köşede bir paraşütçü subayı var. Onunla kucaklaştık. 'Korkmadınız mı ' dedim. 'Hurafelere inanmam. Söyleyeceğime sen inanmayacaksın. Atladığım an uçaktan bütün semada beyaz atlar üzerinde 1571'in binlerce şehidiyle birlikteydim, korkmadım. 


</TEXT>
</DOC>
