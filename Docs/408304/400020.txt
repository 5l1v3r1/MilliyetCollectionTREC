<DOC>
<DOCNO> 400020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sonsiy29.html </URL>
<DATE> 2005/12/02/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Baykal Cari harcamalarda önemli artış var 
</HEADLINE>
<TEXT>

     CHP Genel Başkanı Deniz Baykal, Türkiye'nin cari harcamalarında son zamanlarda büyük artış olduğunu belirterek, ''Cari harcamalarda kamu, yaptığı harcamayı olağanüstü yüksek bir vergi artışıyla karşılamaya çalışıyor'' dedi. 
     Baykal, CHP Genel Başkan Yardımcısı Mustafa Özyürek ve Antalya milletvekilleriyle birlikte, Antalya Serbest Mali Müşavir ve Muhasebeci Odası'nın hizmet ve sosyal tesis binasının açılışına katıldı. 
     Törende konuşan Baykal, Türkiye'de ekonomik seviyenin yükselmesi, yatırımların ve hizmet üretiminin artması için uygulanan mali istikrar programını dikkatle değerlendirdiklerini belirterek, programı bazen desteklediklerini, bazen de gerektiği noktada eleştirdiklerini hatırlattı. 
     Türkiye'de cari artışın yükselişini gösteren bir manzaranın ortaya çıktığını belirten Baykal, ''Türkiye'de son zamanlarda cari harcamalarda çok önemli, anlamlı bir yükseliş var'' diye konuştu. Bu yıl bütçede 16 katrilyonluk bir cari harcama artışının söz konusu olduğunu, bunun da vatandaşın sırtındaki vergi yükünü artırdığını iddia eden Baykal, şöyle devam etti 
     ''Cari harcama artışıyla, 15-16 katrilyon civarında bir vergi artışı Türkiye'den talep ediliyor. Türkiye'nin reel büyüme hızı böyle bir artışı haklı görecek ölçüde değil. Demek oluyor ki devlet, cari harcama yapacağım diye vatandaşa çok büyük bir vergi yükü aktarma durumunda kalıyor. Bu, yatırımların patlama göstermesinden, hizmetin, kalitesinin, kapsamının hızla artmasından kaynaklanıyor olsa, biz diyeceğiz ki Bu vergi yüküyle biz geleceği daha iyi kurmaya çalışıyoruz . Söz konusu olan bu değil... Cari harcamalarda kamu, yaptığı harcamayı olağanüstü yüksek bir vergi artışıyla karşılamaya çalışıyor.'' 
     
     TÜRKİYE GERÇEĞİ 
     Vergi artışının nereden ve hangi kesimlerden karşılandığı sorusuna verilen cevabın da ayrıca düşündürücü olduğunu dile getiren Baykal, Türkiye'nin, dünya vergi gerçeğinin aksine, doğrudan vergi oranların azalması, dolaylı vergilerin oranın ise hızla artışıyla, çok sakıncalı bir manzarayı gösterdiğini savundu. 
     Türkiye'de hala ''çok kazanandan az, az kazanandan çok vergi alma'' anlayışının yürürlükte bulunduğunu, bunun her yıl daha da yoğunlaştığını savunan Baykal, ''Sosyal denge çok kaygı verici istikamette çarpıklaşmaktadır. Gelir adaletsizliği bu açından da bozulmaktadır'' diye konuştu. 
     
     VERGİ İNDİRİMİ 
     Hükümet tarafından uygulanmak istenen son vergi indirimin kaynağının ise, yatırım yapmakta olan, yatırım yapmak isteyen girişimciler ile küçük işletmelerin sırtından karşılanacağını ileri süren Baykal, şunları söyledi 
     ''Bunun hesabını yaptılar. Bu, yerli ve yabancı bin kadar şirketle, 3 bin kadar yerli ve yabancı işadamı, yatırım yapma durumunda olmayan en yukarıdaki işadamına, avantaj sağlayacak bir vergi indirimi olduğunu, buna karşılık yatırım yapma durumunda olan işadamlarının, bugüne kadar sahip oldukları yatırım indirimi, yatırım teşviki olanaklarından artık yoksun kalacağını ortaya koyuyor. Yatırım yapmayan sınırlı sayıdaki işadamları ile yerli ve yabancı işletmeler, yatırım yapmadan ek kaynağa kavuşacak. Bu Türkiye'deki çarpıklığın daha da artmasına neden olacaktır ve önümüze ciddi konular olarak çıkacaktır.'' Baykal, yeni vergi düzenlemesinin ek finansman ihtiyacının ise bu çerçevede KDV gibi dolaylı vergilerle karşılanacağını, bunun da düşük gelirli vatandaş, işçi ve çiftçi gibi kesimleri sıkıntıya uğratacağını savundu. 
     Deniz Baykal, konuşmasının ardından, Antalya Serbest Mali Müşavir ve Muhasebeci Odası'nın hizmet ve sosyal binasındaki bölümleri gezdi, çalışanlarla sohbet etti. Baykal, odanın onursal başkanı olan CHP Genel Başkanı Mustafa Özyürek'in isminin verildiği salonu da gezerken, ''Mustafa şimdiden ismin bir yere verildi'' diye espri yaptı. 
     
</TEXT>
</DOC>
