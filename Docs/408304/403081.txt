<DOC>
<DOCNO> 403081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/soneko48.html </URL>
<DATE> 2005/12/13/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
"İzmir EXPO 2015'in en kuvvetli adaylarından biri" 
</HEADLINE>
<TEXT>

     Uluslararası Sergiler Bürosu BIE Genel Sekreteri Vincente Gonzalez Loscertales, ''İzmir'in EXPO 2015'in en kuvvetli adaylarından biri olduğunu düşünüyorum'' dedi. 
     Loscertales, İzmir temasları çerçevesinde İzmir Ekonomi Üniversitesi'ni ziyaret ederek, üniversite bünyesinde kurulan EXPO Club üyeleriyle tanıştı. Üniversiteyi gezerek öğrencilerle sohbet eden Loscertales, Rektör Prof. Dr. Attila Sezgin ve akademik kadroyla toplantı yaptı. 
     Burada yaptığı konuşmada İzmir hakkında değerlendirmelerde bulunan Loscertales, şöyle konuştu 
     ''İzmir'de, sahili ve hayatın canlı olması beni çok cezbetti. İzmir, Sevilla'ya çok benziyor. İzmir'in EXPO 2015'in en kuvvetli adaylarından biri olduğunu düşünüyorum. İnsanları cıvıl cıvıl, Akdeniz insanı. İzmir'in gelişmiş bir tarihi olduğunu biliyorum. Farklı kültürler bu topraklarda yaşamış. Sevilla'da EXPO düzenlendiğinde insanlar sabah dörde kadar sokaklardaydı. Burada da o potansiyeli görüyorum. İzmir Ekonomi Üniversitesi'nin de EXPO Club'ı kurarak bu organizasyonun bir parçası olması çok sevindirici. Öğrenciler EXPO ile birlikte EXPO'ların nasıl yönetildiğini görecekler, yabancı dillerini geliştirecekler. Bu onlar için iyi bir referans olacak. Gençlerin enerjisi, EXPO 2015'in İzmir'de yapılmasına katkı sağlayacak. Gençlerin enerjisine ihtiyacımız var.'' EXPO için İzmir dışında da bilgi büroları kurulması gerektiğine değinen Loscertales, EXPO'yla birlikte 6 ayda 45 milyon ziyaretçinin bölgeye geleceğini kaydetti. 
     Crowne Plaza Oteli'nde düzenlenen kokteylle İzmir programını tamamlayan Loscertales'in yarın Ankara'da çeşitli bakanlıklar ve kurumlarla görüşeceği bildirildi. 
     
</TEXT>
</DOC>
