<DOC>
<DOCNO> 401140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sontur31.html </URL>
<DATE> 2005/12/06/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Mahkemeye ihbar mektubu... Oramiral Erdil ev alırken yardım aldı mı 
</HEADLINE>
<TEXT>

     Eski Deniz Kuvvetleri Komutanı emekli Oramiral İlhami Erdil’in yargılandığı davada tanıklık yapan müteveffa işadamı Muhterem Kolay’ın kızı Hatice Özden Kolay, babasının Erdil’e, Etiler’deki evleri satın almasında yardım edip etmediğini bilmediğini söyledi. 
     Erdil, eşi Füsun Erdil, kızı Deniz Halide Erdil, Deniz Halide Erdil’in gizli ortağı olduğu iddia edilen Şirin Melek Özden Hekim ile Erdil’in emir subay yardımcısı Yalçın Kayatunç’un Genelkurmay Askeri Mahkemesi’nde yargılanmalarına devam edildi. 
     Davanın bugünkü duruşmasına Erdil ailesinin avukatı Dinçer Eskiyerli katıldı. 
     Duruşmada, Erdil’in, Etiler’deki evlerin alımında yardım ettiğini savunduğu akrabası müteveffa işadamı Muhterem Kolay’ın kızı Hatice Özden Kolay tanık olarak dinlenildi. 
     İlhami Erdil ile kardeş torunları olduğunu belirten Kolay’ın akrabalık bağının belirlenmesi üzerine, Kolay’a tanıklık yemini yaptırıldı. 
     Kolay, Erdil’in babasıyla kendi babasının çocukluklarının kardeş gibi geçtiğini, babasının yaşamı boyunca Erdil’in ailesine maddi yardımda bulunduğunu ifade etti. Ailelerinde İlhami Erdil’in Muhterem Kolay’ın çocuğu gibi görüldüğünü anlatan Hatice Kolay, babasının, Erdil’in eğitim yaşamında da maddi katkısı olduğunu söyledi. 
     
     'YARDIMI KONUŞMAYI AYIP SAYARDI' 
     Kolay, babasının 28 Ağustos 2000 tarihinde vefat ettiğini belirtti. Babasının yardımsever bir insan olduğunu, ancak ayıp saydığı için, yaptığı yardımlar konusunda aileye bilgi vermediğini dile getiren Kolay, "Ben İlhami Erdil’in ev alışverişine ve yardım konusuna bizzat tanık olmadım. Babamın, İlhami Erdil’e ev alımında yardımı olup olmadığını bilmiyorum ama yardım ettiyse normaldir. 
     Babam, İlhami Erdil’in ev almak istediği anneme söylemişti" dedi. 
     Kolay, Erdil’in babasının Heybeliada’daki evini de Muhterem Kolay’ın aldığını belirtti. 
     Muhterem Kolay’ın, ölümünden 1 yıl kadar önce kanser olduğunu öğrenmesi üzerine kardeşi Selçuk ile kendisi arasında mal paylaşımı yaptığını ifade eden Kolay, kendisine Şişli’de 7 daireli apartman, Harbiye’de 5 daire ve 2 katlı mağazası bulunan apartman, Büyükada’da 6 tapulu villa, Bebek’te 1 daire ile bir miktar nakit para kaldığını kaydetti. Kolay, nakit paranın miktarını açıklamak istemediğini söyledi, ancak mahkeme heyetinin sorusu üzerine kardeşi Selçuk Kolay ile aynı miktarda nakit paranın kendisine intikal ettiğini belirtti. 
     Kolay, babasının vefat etmeden önce kendi kızı ve oğluna da 2’şer daire bıraktığını kaydetti. 
     
     ASKERİ SAVCININ SÖZLERİ 
     Daha sonra söz alan Askeri Savcı Kıdemli Albay Saim Öztürk, Kolay’ın anlatımına göre, babasının Erdil’e gençlik döneminde yardım ettiğini belirterek, "Artık karşımızda kuvvet komutanı asker bir kişi bulunmaktadır. Böyle bir kişiye yardım, eşyanın tabiatına aykırıdır" dedi. 
     Erdil’in Etiler’de bugünkü değeri 1 milyon 250 bin dolar civarında olan evleri satın alırken kendi maddi imkanlarını kullanmasının daha akla yatkın olduğunu ifade eden Öztürk, "Dava konusu evlerin değeri, Muhterem Kolay’ın, 2 çocuğuna bıraktığı nakit paranın toplamının birkaç katıdır. Bu miktarın, Erdil’e verilmesinin mümkün olmadığı görüşündeyiz" diye konuştu. 
     Erdil’in avukatı Eskiyerli ise Muhterem Kolay’ın İlhami Erdil’e manevi babalık yaptığını ve çok ciddi malvarlığına sahip olan Kolay’ın Erdil’e ev alırken yardım etmesinin doğal olduğunu savundu. Eskiyerli, savcının "artık karşımızda asker kişi var" değerlendirmesine karşılık da "Bu yardım değilse, hediye ya da bağış olarak telakki edilebilir" dedi. 
     Eskiyerli, tanık Hatice Özden Kolay’a babasından kalan gayrimenkullerin onaysız tapu örneklerini de mahkemeye sundu. 
     
     DENİZ ERDİL İLE İLGİLİ İHBAR MEKTUBU 
     Duruşma hakimi kıdemli Albay Turgay Çağlar, mahkemeye gelen imzasız bir ihbar mektubunda, Erdil’in kızı Deniz Halide Erdil’in, Heker firmasında sanıklardan Şirin Melek Hekim’in gizli değil, gerçek ortağı olduğunun öne sürüldüğünü açıkladı. Çağlar, Heker firmasının büro olarak kullandığı yerin kira kontratını Deniz Halide Erdil’in firma yetkilisi olarak imzaladığına ilişkin belgenin de mektupla birlikte mahkemeye gönderildiğini bildirdi. 
     Mahkeme heyeti, ihbar mektubunun doğruluğunu kira sözleşmesini onaylayan noter nezdinde araştırmayı kararlaştırdı ve diğer eksikliklerin giderilmesi için duruşmayı 26 Aralık Pazartesi gününe erteledi. 
     İddianamede, emekli Oramiral Erdil hakkında 5 ayrı "görevi kötüye kullanma", bir olaydan dolayı "görevi suiistimal" ve 3628 sayılı Mal Bildiriminde Bulunulması Rüşvet ve Yolsuzluklarla Mücadele Kanunu’nun 13. maddesinde tanımlanan "haksız mal edinme" suçlarından 18 yıl 6 aya kadar hapis cezası talep ediliyor. 
     Sanıklar Füsun ve Deniz Erdil, Yalçın Kayatunç ve Şirin Melek Hekim hakkında ise 1’er yıldan 3’er yıla kadar hapis cezası isteniyor. 
     
</TEXT>
</DOC>
