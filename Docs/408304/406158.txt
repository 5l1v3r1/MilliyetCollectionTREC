<DOC>
<DOCNO> 406158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/guncel/axgun01.html </URL>
<DATE> 2005/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Pamuk'a yargı fayda getirmez' 
</HEADLINE>
<TEXT>


ABD Büyükelçisi Wilson, dün katıldığı bir resepsiyonda Orhan Pamuk'un 301. maddeye muhalefetten yargılanmasına tepki gösterdi. Wilson, "İfade özgürlüğünün engellenmesi Türkiye'ye fayda sağlamaz" dedi 

Utku Çakırözer 

Yazar Orhan Pamuk'un Türk Ceza Kanunu'ndaki "ifade özgürlünü" kısıtlayan 301. maddeye muhalefetten yargılanmasına, Avrupa'dan sonra ABD de tepki gösterdi. ABD'nin Ankara Büyükelçisi Ross Wilson, "İfade özgürlüğünün engellenmesi Türkiye'ye fayda getirmez" dedi. 
Wilson, dün akşam katıldığı bir resepsiyonda Pamuk davasıyla ilgili olarak gazetecilerin sorularını yanıtladı. ABD'nin, "ifade özgürlüğü" prensibi üzerine kurulduğunun altını çizen Wilson, "Hem kendi ülkemizde hem de dünyada en çok üzerinde durduğumuz konu ifade özgürlüğüdür. Demokrasi açısından vazgeçilemeyecek bir prensiptir. Türkiye'de yaşanan tartışmaların hem yurtiçinde hem de Avrupa'da büyük yankısı olmuştur" dedi. 

Kurtlar Vadisi 
Ankara'da görüştüğü hükümet yetkililerine ifade özgürlüğünün önemini kendisinin de aktardığını kaydeden Wilson, Pamuk ve Hrant Dink hakkında açılan davaların Türkiye'nin AB sürecini olumsuz etkileyeceğini vurguladı. Wilson, "ABD, Türkiye'nin AB'ye katılım sürecine tam destek vermektedir. Ancak bu tür tartışmalar Türkiye'nin hedeflerine ulaşmasına fayda getirmez" diye konuştu. 
Wilson, Türk Amerikan ilişkilerini de işleyen Kanal-D'de yayınlanan Kurtlar Vadisi isimli dizinin ABD'yle ilgili yeni bölümlerine ilişkin basında çıkan haberleri takip ettiğini belirterek, "Türk kamuoyunda büyük ilgi var. Ben de gazetelerden takip ediyorum. Nasıl bir şey olacağını merak ediyorum" dedi. Wilson, bugün kutlayacakları Noel için de İngilizce'de hem hindi hem de Türkiye olarak telaffuz edilen "Turkey" ifadesini esprili bir biçimde kullandı. Wilson, İngilizce olarak "I will eat my first turkey in Turkey" Türkiye'de ilk hindimi yiyeceğim dedi. 

Wilson Babacan'la görüştü 

Devlet Bakanı ve Başmüzakereci Ali Babacan, ABD'nin yeni Ankara Büyükelçisi Ross Wilson'ı makamında kabul ederek bir süre görüştü. Babacan'ın Hazine'deki makamında gerçekleşen kabul, yaklaşık 1.5 saat sürdü. Kabulde, Türkiye ile ABD arasındaki ekonomik ilişkilerin yanı sıra Türkiye ile Avrupa Birliği arasındaki ilişkilerin de ele alındığı öğrenildi. 



</TEXT>
</DOC>
