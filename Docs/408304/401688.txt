<DOC>
<DOCNO> 401688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/soneko27.html </URL>
<DATE> 2005/12/08/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Tüzmen Dünya deri ticareti içinde yüzde 5 payı hedefliyoruz... 
</HEADLINE>
<TEXT>

     Devlet Bakanı Kürşad Tüzmen, dünya deri ticareti içinde yüzde 5 payı hedeflediklerini belirterek, ''Bu önümüzdeki dönem için 5 milyar dolarlık deri ihracatı demektir'' dedi. 
     Fındıktan sonra derinin de tanıtımı için 4 milyon dolar bütçeli Deri Tanıtım Grubu oluşturuldu. 
     Devlet Bakanı Kürşad Tüzmen'in yanı sıra Tuncay Özilhan, İshak Alaton, Hülya Koçyiğit gibi bazı ünlülerin kamera önüne geçerek deri giysilerle poz verdiği ''Derimizle gurur duyuyoruz'' kampanyası başlatıldı. 
     Konuyla ilgili İstanbul'da düzenlenen toplantıda konuşan Devlet Bakanı Tüzmen, Türk deri sektörünün çalışmaları ile gurur duyduğunu söyledi. 
     Rekabet avantajı açısından sektörün kaliteli ve eğitimli iş gücüne işaret eden Tüzmen, sektörü sırtında taşıyan insanlarla belli bir bilgi birikimine sahip olunduğunu belirtti. 
     ''Hem Türkiye'nin imajını hem markasını rahatlıkla satabilecek bir konuma bizi getirdiler'' diyen Tüzmen, kampanyanın Türkiye'ye gelen turistlere, iç ve dış satıma yönelik olduğuna dikkat çekti. 
     Rekabet avantajı açısından ölçek ekonomisine ulaşma bakımından iç ve dış talebin birlikte değerlendirilmesinin önemli olduğunu vurgulayan Tüzmen, ölçek ekonomisi ile girdi maliyetlerinde de düşüş sağlandığına dikkat çekti. 
     Kürşad Tüzmen, daha önce oluşturulan Fındık Tanıtım Grubu ile çok iyi sonuçlar alındığını, fındığa iç ve dış talebin artırıldığını anımsatarak, şöyle devam etti 
     ''Şimdi yine aynı şekilde hem iç hem dış talebi canlandıracak çalışmayı Deri Tanıtım Grubu ile ortaya koyuyoruz. Amacımız bugüne kadar deride gelinen başarı hikayesinin yeni bir patlamasını bu dönemde yapmak. 
     Türk derisi, Türkiye'nin imajının da satılmasında çok önemli. Biliyorsunuz, biz başından beri Türkiye'nin imajını satmaya çalışıyoruz. Türkiye ile ilgili doğru imaj, bütün piyasalarda, bütün dünyada yankılansın istiyoruz.'' Doğru imaj verildiğinde turistlerin de akın akın ülkeye geldiğine işaret eden Tüzmen, deri sektörünün, hem Türkiye'nin imajının hem de kendi ürününün rahatlıkla satılmasını sağladığını kaydetti. 
     Çok kaliteli üretim yapan deri sektörünün moda ve markaya yönelimini çok iyi bir şekilde gerçekleştirdiğini belirten Tüzmen, deri sektörünün Türkiye'nin gerçek imajını en iyi şekilde yansıtan noktada bulunduğunu söyledi. 
     En son teknolojiye ve en kalifiye iş gücüne sahip sektör için devlet olarak ellerinden geleni yapmak gerektiğine inandıklarını ifade eden Tüzmen, hiçbir şey beklemeden kampanyaya destek verenlere ve kampanyayı hazırlayanlara teşekkür etti. 
     
     HEDEF PAZARLAR ABD, KUZEY VE GÜNEY AMERİKA 
     Türkiye'ye, eskiden hayal gibi düşünülen yılda 20 milyon turistin geldiğini kaydeden Tüzmen, her 4-5 turistten birinin deri ceket aldığının görüldüğünü bildirdi. 
     Sonuçta bunun bir ihracat olduğunu belirten Tüzmen, sektörün direkt olarak yılda 1 milyar dolarlık ihracatla dünya deri ticareti içindeki payının yüzde 1'i geçmeye başladığını söyledi. 
     Son yıllarda komşu ve çevre ülkeler, Afrika, Asya stratejilerinin ardından 2006 yılında ABD, Kuzey ve Güney Amerika'ya yönelik strateji geliştirdiklerini anlatan Devlet Bakanı Kürşad Tüzmen, bu bölgeye yapılacak pazarlama stratejisinin yüksek kalite, yüksek fiyat, sofistike tüketici tercihine yönelik olacağını bildirdi. 
     Tüzmen, ''Artık Türkiye olarak düşük fiyat, miktar ekseninde değil, yüksek fiyat ve yüksek kalite ekseninde çarpışmak zorundayız. Ülkemiz de buna doğru bir kayıyor. Artık Türkiye kaliteyi satacak, Türkiye gerçekten modayı, markayı, kaliteyi satan bir ülke imajını bütün dünyada yerleştireceğiz'' dedi. 
     Deri ihracatında önlerine iddialı bir hedef koyduklarını belirten Tüzmen, ''Dünya deri ticareti içinde yüzde 5 payı hedefliyoruz. Bu, önümüzdeki dönem için 5 milyar dolarlık bir deri ihracatı demektir. Bu sektörde, birikimli insanlarla bu işi yapacağımıza inanıyoruz'' diye konuştu. 
     Kürşad Tüzmen, gittikleri fuarlarda herkesin gelip Türk ürünlerinin kalitesini anlattığını ifade ederek, ''Bu çok gurur verici bir imajdır. Bunun arkasının pekiştirilmesi gerektiğine inanıyorum. Gurur duyarak Türk deri ürünlerini giyiyoruz, taşıyoruz. Türkiye'nin kaliteyi satan ülke, kaliteli ülke imajını bir kez daha pekiştiriyoruz'' dedi. 
     
</TEXT>
</DOC>
