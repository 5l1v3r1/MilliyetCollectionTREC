<DOC>
<DOCNO> 404134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sontur45.html </URL>
<DATE> 2005/12/16/ </DATE>
<TIME> 19.40 </TIME>
<AUTHOR>  </AUTHOR>
<HEADLINE>
Valinin adını kullanarak dolandırıcılık yapanlar yakalandı 
</HEADLINE>
<TEXT>

     Malatya Valisi Osman Derya Kadıoğlu'nun adını kullanarak, İstanbul'daki Malatyalı işadamlarından para topladığı öne sürülen 4 kişinin Kocaeli'nin Gebze İlçesi'nde yakalandığı bildirildi. 
     Malatya Valisi Osman Derya Kadıoğlu, yaptığı yazılı açıklamada, adını kullanan 4 kişinin yakalandığını ifade ederek, şunları kaydetti 
     ''İstanbul'daki Malatyalı işadamlarımızı cep telefonuyla gizli numaradan arayarak, kendini Malatya Valisi olarak tanıtan kişi, bir hasta için yardım topladığını beyan etmiş ve bir bankada açılan hesap numarasına yardım talebinde bulunmuştur. Yapılan çalışma sonucu, söz konusu hesap numarasının sahte nüfus cüzdanı ile açıldığı anlaşılmış. İlgili hesaptan para çekmek için bankaya gelen M.A ile yanında bulunan İ.A, H.D ve R.D, Gebze İlçe Emniyet Müdürlüğü ekiplerince yakalanmıştır.'' Malatya Emniyet Müdürlüğü ve Gebze Emniyet Müdürlüğü ekiplerine teşekkür eden Kadıoğlu, vatandaşları benzeri olaylar konusunda uyardı. 
     
</TEXT>
</DOC>
