<DOC>
<DOCNO> 400553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/ekonomi/eko04.html </URL>
<DATE> 2005/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez YTL'ye değil, Çin'e bakın 
</HEADLINE>
<TEXT>



Merkez Bankası'nın Ödemeler Dengesi Raporu'nda özellikle hazır giyim ve tekstil sektöründen gelen, 'Merkez Bankası YTL'yi değerli tutuyor' eleştirileri de değerlendirildi. 
YTL'deki reel değer artışının sektörde önemli bir sorun olduğu kabul edilen Merkez Bankası değerlendirmesinde, tekstil ve giyimin, son yıllarda sürekli yavaşlama eğilimi gösterdiği ve ihracat alanındaki liderlik konumunu kaybettiğine dikkat çekilerek şöyle denildi 
"Reel olarak değerlenme eğiliminde olan Türk lirasının yanı sıra, Çin ve Hindistan ile rekabet zorluğu olgusunun tekstil ve giyim sektörlerinde önemli bir sorun olduğu açıktır. 
Emek yoğun sektörlerde özellikle Çin'deki düşük emek maliyetleri ile rekabet etmenin, Çin'in ucuz işgücü rezervleri göz önüne alındığında, Türk lirası değer kaybetse dahi uzun vadede mümkün olamayacağı görülmektedir. Mal farklılaşmasına gidilmesinin ve yüksek katma değerli ve kaliteli ürünlerde yoğunlaşılmasının sektörün geleceği açısından daha uygun çözümler olduğu düşünülmektedir." 

Açıklama bugün 
Merkez Bankası, 2006 yılı başında geçeceği enflasyon hedeflemesi rejimini ve 2006 para ve kur politikasını bugün açıklıyor. İlk kez gelecek yıl uygulanacak enflasyon hedeflemesiyle birlikte, para politikalarında bazı yenilikler yapılması bekleniyor. 


</TEXT>
</DOC>
