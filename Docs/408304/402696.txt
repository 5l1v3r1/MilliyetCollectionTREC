<DOC>
<DOCNO> 402696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sondun40.html </URL>
<DATE> 2005/12/12/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Irak'ta seçimler öncesinde gerginlik artıyor... 
</HEADLINE>
<TEXT>

     Irak İslam Ordusu adlı örgüt, militanlarına, Irak'ta üç gün sonra yapılacak seçimlerde, masumların ölmemesi için seçim bürolarına saldırı düzenlememeleri talimatı verdi. 
     Adam kaçırma ve öldürme eylemleriyle bilinen örgütün internet sitesinde yayınladığı bir çağrıda, ''Irak İslam Ordusu'nun, masum insanların kanının akmaması için tüm militanlarına seçim bürolarını hedef almamaları talimatı verdiği'' belirtildi. 
     Seçim bürolarına saldırmama kararının, ''Irak'taki sözde siyasi süreci destekledikleri anlamına gelmediği'' vurgulanan bildiride, ''Amerikalılara ve ajanlarına karşı cihadın her zaman ve her yerde devam edeceği'' kaydedildi. 
     Öte yandan, Irak Seçim Komisyonu, Kürt yetkililerin eleştirilerine rağmen, Kerkük'te seçmen listelerine kayıt olma işlemlerinde usulsüzlükler saptandığından dolayı bu listelerden binlerce Iraklının adının çıkarıldığını açıkladı. 
     Bir komisyon yetkilisi, ''Seçmen listelerinin açıklanmasından sonra komisyon uzmanları ulusal çaptaki rakamlarla Kerkük'teki rakamlar arasında büyük bir fark olduğunu saptadılar'' dedi. 
     
</TEXT>
</DOC>
