<DOC>
<DOCNO> 407492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/guncel/gun10.html </URL>
<DATE> 2005/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Düşünen insan eleştirir' 
</HEADLINE>
<TEXT>


Sanatçı Ferhat Tunç, 301. maddeden yargılandığı davanın çıkışında, 'Umarım, Türkiye için sorun olan bu davalar ortadan kalkar ve yargılananlar özgürce düşüncelerini ifade edebilir' dedi 

LUBE AYAR İstanbul 

Sanatçı Ferhat Tunç'un, eski TCK'nın 159. yeni 301 maddesi gereği "Yargının manevi şahsiyetini tahkir ve tezyif" ettiği iddiasıyla yargılandığı davada, sanık avukatları, müsteşar tarafından imzalanmasını gerekçe göstererek Adalet Bakanlığı'nın davanın açılması için verdiği izin belgesine itiraz etti. 
Tunç'un, "Yeniden Özgür Gündem" gazetesinde yayımlanan "Bir devrimci Leyla ve bir şarkı" başlıklı köşe yazısında, Ankara Devlet Güvenlik Mahkemesi'nin DEP milletvekillerini tahliye etmemesini eleştirirken, "derin yargı" ifadesini kullandığı için 3 yıla kadar hapis istemiyle yargılandığı davaya devam edildi. 
Beyoğlu 2. Asliye Ceza Mahkemesi'nde dün görülen duruşmaya, Tunç'un yanı sıra kendisini savunan 40 avukattan 16'sı katıldı. Sanatçı Ferhat Tunç, duruşmadan sonra yaptığı açıklamada şunları söyledi "AB sürecinde 301. maddenin bazı çevrelerce nasıl koz olarak kullanıldığını görmek hepimizi üzüyor. Umarım kısa zamanda, Türkiye için ciddi bir sorun olan bu davalar ortadan kalkar ve yargılananlar özgürce düşüncelerini ifade edebilir." 
Duruşma, sanık avukatlarının taleplerinin incelenebilmesi için ertelendi. 



</TEXT>
</DOC>
