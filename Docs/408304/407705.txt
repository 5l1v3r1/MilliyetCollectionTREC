<DOC>
<DOCNO> 407705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sontur08.html </URL>
<DATE> 2005/12/29/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
6 yaşındaki kızın şüpheli ölümüne 3 tutuklama 
</HEADLINE>
<TEXT>

     Malatya'da 6 yaşındaki bedensel engelli B.D’nin şüpheli ölümü üzerine, küçük kızın gözaltına alınan annesi, babası ve annenin ilişkisi olduğu öne sürülen A.T tutuklandı. 6 yaşındaki bedensel engelli B.D, önceki akşam babası A.D tarafından evde baygın olarak bulunarak İnönü Üniversitesi Turgut Özal Tıp Merkezi'ne kaldırıldı. Küçük kız burada tüm müdahalelere rağmen yaşamını yitirdi. Otopside, B.D’nin vücudunda sigara söndürüldüğü ve darp edildiği belirlendi. Malatya Emniyet Müdürlülüğü ekipleri, yaptıkları araştırma sonucunda, şüpheli ifadeler veren anne R.D ile baba A.D'yi gözaltına aldı. Baba A.D. ifadesinde, eşinin kızını 10 gün önce aşırı ses çıkarması nedeniyle dövdüğünü öne sürdü. Dün akşam eve geldiğinde eşi ve diğer 2 çocuğunun evde olmadığını ifade eden A.D, kızı B.D’yi kanepede hareketsiz bulduğunu ve hastaneye kaldırdığını kaydetti. Anne R.D ise kızı B.D’yi 10 gün önce babası tarafından soba demiriyle dövüldüğünü iddia etti. R.D, eşinin sık sık köylere çalışmaya gittiğini ve 2 yıldır "yasak aşk yaşadığı" A.T’nin evlerine geldiğini belirterek, kızının bu kişi tarafından da dövüldüğünü ve üzerinde sigara söndürüldüğünü ileri sürdü. Olaya müdahale ettiği sırada kendisinin de A.T’den dayak yediğini öne süren R.D, kızını, önce devlet hastanesine, ardından da Turgut Özal Tıp Merkezi’ne götürdüğünü ve tedavinin ardından eve getirdiğini söyledi. Anne R.D.n, kızını, ölümünden bir gün önce tek başına evde bırakarak, küçük oğlunu yanına alarak bir arkadaşına gittiğini de anlattı. Anneni ifadesi üzerine, A.T de gözaltına alındı. Emniyetteki sorguları tamamlanan baba A.D, anne R.D. ve A.T çıkarıldıkları mahkeme tarafından tutuklandı. 
     
</TEXT>
</DOC>
