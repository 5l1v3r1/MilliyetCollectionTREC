<DOC>
<DOCNO> 403219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/ekonomi/eko04.html </URL>
<DATE> 2005/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Romanya ve Gürcistan DASK'ı örnek alıyor 
</HEADLINE>
<TEXT>



Romanya, Azerbaycan ve Gürcistan, Türkiye'deki DASK uygulamalarını örnek alıyor. Türkiye'de 1999 Marmara Depremi'nden sonra faaliyete başlayan DASK'ta şu ana kadar 2 milyon 360 poliçe satıldı, 10 milyon 599 bin YTL ödeme yapıldı. 
Garanti Sigorta Genel Müdürü Hasan Güller, Dünya Bankası'nın Türkiye'de uygulanan DASK'ı bir çok ülkeye örnek gösterdiğini belirterek, "DASK çok iyi bir örnek. Sadece deprem için değil, örneğin Romanya'da sel hasarları çok fazla. Sel, deprem gibi afetler için DASK benzeri yapılar oluşturmaları için Dünya Bankası destek veriyor. Türkiye'nin tecrübelerini paylaşacaklar" dedi. 
Hazine, Başbakanlık, Bayındırlık ve İsk n Bakanlığı, SPK, Sigorta ve Reasürans Şirketleri Birliği'nden olmak üzere 7 kişilik bir yönetim kurulu bulunan DASK'ın operasyonel ve teknik işlerinin yönetimini kurum idarecisi gerçekleştiriyor. Milli Reasürans'ın yaptığı kurum idareciliği temmuz ayında ihale ile 5 yıllığına Garanti Sigorta'ya geçti. 

İzmir'de yüzde 160 arttı 
Şu anda 2 milyon 360 poliçeye ulaşan DASK'ın gelişimini oldukça başarılı bulan Güller, "DASK'a herhangi bir sigorta poliçesi olarak bakmamak lazım. Sosyal sorumluluk gibi düşünmek gerekir. Çünkü, Türkiye deprem kuşağında. Sigorta şirketleri ve acenteler bu işten kazandıkları komisyon çok düşük olmasına rağmen özveriyle yapıyorlar" şeklinde konuştu. 
Depremlerden sonra poliçe sayılarında artış olduğunu belirten Güller, İzmir'de deprem sonrasında poliçe sayısının yüzde 160 oranında arttığını söyledi. İzmir'de 12 bin 111 olan poliçe sayısı, deprem sonrasında 31 bine ulaştı. 


</TEXT>
</DOC>
