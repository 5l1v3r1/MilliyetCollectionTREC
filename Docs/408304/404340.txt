<DOC>
<DOCNO> 404340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sonspo34.html </URL>
<DATE> 2005/12/17/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
Denizlispor kalecisi Hamidou, çocuğunu kaybetmesine karşın maça çıktı 
</HEADLINE>
<TEXT>

     Denizlispor'un Kamerunlu file bekçisi Hamidou, 3 gün önce doğan çocuğu dün vefat etmesine rağmen özveride bulunarak, Fenerbahçe karşısında forma giydi. 
     Hamidou'nun, eşinin ülkesinde 3 gün önce dünyaya getirdiği kız çocuğunun vefat haberini dün aldığı, ancak bu acıya dayanarak, Fenerbahçe karşısında takımdaki yerini almak istediği bildirildi. 
     Denizlispor Menajeri Can Çobanoğlu, Hamidou'nun çocuğunun doğumunu geçtiğimiz günlerde kutladıklarını ve dün aldıkları vefat haberiyle oldukça üzüldüklerini ifade ederek, ''Hamidou, bizden bu haberi takım arkadaşlarına söylemememizi istedi. Kendisiyle bu konu konuşulmadan, acıya dayanarak Fenerbahçe maçında oynamak istedi. Takım da vefat haberini yeni öğrendi'' şeklinde konuştu. 
     Hamidou'nun maçtan sonra stat çıkışında, çok üzgün olduğu dikkat çekti. 
     Fenerbahçe Kaptanı Ümit Özat, Hamidou'nun çocuğunun vefatı nedeniyle büyük üzüntü yaşadıklarını kaydederek, Kamerunlu futbolcuya ve Denizlispor camiasına başsağlığı diledi. 
     
</TEXT>
</DOC>
