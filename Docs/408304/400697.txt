<DOC>
<DOCNO> 400697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/soneko40.html </URL>
<DATE> 2005/12/05/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Serdengeçti Enflasyonda hedefin altında kalınacağı öngörülüyor 
</HEADLINE>
<TEXT>

     Merkez Bankası Başkanı Süreyya Serdengeçti, örtük enflasyon hedefi çerçevesinde 2002-2005 yılları arasında yıl sonu enflasyon hedeflerinin açıklandığını ve enflasyonun ilk üç yıl üst üste belirlenen hedeflerin altında gerçekleştiğini belirterek, ''büyük bir olasılıkla 2005 yılında da hedefin altında kalınacağı öngörülmektedir'' dedi. 
     Serdengeçti, Merkez Bankası'nda düzenlediği basın toplantısında, Enflasyon Hedeflemesi Rejiminin Genel Çerçevesi ile 2006 Yılı Para ve Kur Politikası konularında açıklamalarda bulundu. 
     Süreyya Serdengeçit, Merkez Bankası'nın enflasyon hedeflemesi konusunda 2000 yılından bu yana çalışmalarını sürdürdüğünü belirterek, Türkiye'de enflasyon hedeflemesi rejiminin ana çerçevesi oluşturulurken bu rejimi uygulayan 20'yi aşkın gelişmiş ve gelişmekte olan ülke deneyiminden faydalandıklarını söyledi. 
     İncelenen ülke örneklerinin tarihsel, kültürel, ekonomik ve siyasal farklılıklar nedeniyle her ülkeye uygun tek ve en iyi uygulama olmadığına dikkat çeken Serdengeçti, ''dolayısı ile enflasyon hedeflemesi rejimi çerçevesinde genel yapı oluşturulurken, Türkiye'ye özgü bir modelin oluşturulması gerektiği göz önüne alınmıştır'' dedi. Kamuoyu tarafından kolay anlaşılabilirliği ve iletişimi açısından avantajları göz önüne alınarak enflasyon hedefinin nokta hedef olarak belirlendiğini kaydeden Serdengeçti, toplumun her kesimi tarafından kolaylıkla takip edilebildiği ve günlük yaşam maliyetini iyi ölçen bir gösterge olduğu için enflasyon hedefinin Tüketici Fiyat Endeksi TÜFE üzerinden tanımlanmasının tercih edildiğini bildirdi. 
     Bu doğrultuda hedeflenen değişkenin 2003 temel yılı TÜFE'nin yıllık yüzde değişimi ile hesaplanan yıl sonu enflasyon oranı olduğunu belirten Serdengeçti, 2006 yılından itibaren üç yıllık bütçe uygulamasına geçildiği gözönüne alındığında üç yıllık bir hedef politikasının açıklanmasının enflasyon hedeflerinin içsel tutarlılığını ve diğer makro ekonomik projeksiyonlarla uyumunu arttıracağının ileri sürüldüğünü söyledi. 
     
     3 YILLIK ENFLASYON HEDEFİ 
     Serdengeçti, şöyle dedi 
     ''Bu nedenle enflasyon hedeflemesi uygulamasının bu ilk aşamasında hedefler üç yıllık olarak ilan edilmektedir. Katılım öncesi ekonomik program ve üç yıllık bütçe programları ile uyumlu olarak 2006-2007 ve 2008 için yıl sonu hedefleri sırasıyla yüzde 5, yüzde 4 ve yüzde 4 olarak belirlenmiştir. 2009 yılı hedefi ise 2006 yılı içinde açıklanacaktır. Örtük enflasyon hedefi çerçevesinde 2002-2005 yılları arasında yıl sonu enflasyon hedefleri açıklanmış, enflasyon ilk üç yıl üst üste belirlenen hedeflerin altında gerçekleşmiştir. Büyük bir olasılıkla 2005 yılında da hedefin altında kalınacağı öngörülmektedir. 
     Enflasyonun düşük seviyelerde istikrara kavuştuğu normal şartlar altında gerçekleşen enflasyon rakamının sistematik olarak hedefin altında kalması olumsuz bir durum olarak değerlendirilebilir. Ancak 2001-2005 döneminde kronik enflasyonist ortamdan tek haneli rakamlara girerken temel hedef yüksek enflasyonu düşürmek olduğundan hedeflerin altında kalınması bekleyişleri olumsuz etkilememiş aksine enflasyondaki düşüşün süreceğine dair algılamaları kuvvetlendirmiştir. Dolayısı ile söz konusu dönemde enflasyonun hedeflerin altında kalması, üzerinde kalmasına oranla daha kabul edilebilir bir durum olarak değerlendirilmiştir.'' Serdengeçti, bu bağlamda Merkez Bankası'nın ilan ettiği hedeflerin örtük bir şekilde üst sınır olarak algılandığını belirterek, ancak önümüzdeki yıllarda bu durumun değişmesinin kaçınılmaz olduğunu vurguladı. Zira enflasyonun istikrara kavuştuğu ekonomilerde para politikasının enflasyonun hedefin altında olmasından çok, hedeflerle tutarlı olmasını amaçlanması gerektiğini belirten Serdengeçti, ''Bu doğrultuda bundan böyle Merkez Bankası enflasyon hedeflemesi rejimi sürecinde hedeften aşırı ya da yukarı yönde sapmaları aynı şekilde değerlendirecektir'' dedi. 
     
</TEXT>
</DOC>
