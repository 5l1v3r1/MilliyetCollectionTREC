<DOC>
<DOCNO> 407796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/ekonomi/eko05.html </URL>
<DATE> 2005/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Eczacıbaşı, Alman Engers'i satın aldı 
</HEADLINE>
<TEXT>


Alman firması Engers'i satın alan Eczacıbaşı, pazardaki payını yüzde 5'e çıkaracak 

İSTANBUL AA 

Eczacıbaşı Yapı Grubu, Alman seramik kuruluşlarından Engers Keramik GmbH Co. KG'yi satın aldı. Eczacıbaşı Holding'den yapılan açıklamada, 1911 yılından bu yana faaliyet gösteren Engers Keramik'in yasal onayların ardından yürürlüğe girecek anlaşma ile satın alındığı bildirildi. 

20 milyon euroluk yatırım 
Engers'in Eczacıbaşı Topluluğu'na toplam yatırım maliyetinin 20 milyon euro civarında olacağı belirtilen açıklamada, Almanya seramik sektörünün merkezi konumundaki Rheinland Pfalz bölgesinde kurulu Engers'in yıllık 2.3 milyon metrekare üretim kapasitesine sahip olduğu kaydedildi. 
Eczacıbaşı Holding CEO'su Erdal Karamercan, satın almanın Eczacıbaşı'nın yurtdışı yatırımlarında bir kilometre taşı olacağını vurguladı. 
Almanya'da seramik sağlık gereçlerinde yüzde 13'lük pazar payına sahip olduklarına dikkat çeken Erdal Karamercan, karo seramik sektöründe de son bir kaç yıldır etkinliklerini artırdıklarını ve satın almayla birlikte bu alandaki pazar paylarının yüzde 5'e ulaşacağını kaydetti. 



</TEXT>
</DOC>
