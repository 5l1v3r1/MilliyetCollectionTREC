<DOC>
<DOCNO> 407746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sontur52.html </URL>
<DATE> 2005/12/29/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Sarp Kuray'a müebbet hapis... 
</HEADLINE>
<TEXT>

     Yasadışı 16 Haziran Hareketi adlı örgütün kurucusu ve yöneticisi olmak ile örgüt adına 1986-1990 yılları arasında gerçekleştirilen öldürme, yaralama ve bombalama gibi 30 eylemin talimatını vermekle suçlanan Sarp Kuray, müebbet hapis cezasına çarptırıldı. 
     İstanbul 9. Ağır Ceza Mahkemesi’ndeki duruşmaya, tutuksuz yargılanan Sarp Kuray katılmadı. 
     Mahkeme heyetine 18 sayfalık savunma dilekçesi veren Kuray’ın avukatı Gürsel Meriç, müvekkilinin beraatini istedi. 
     Davayı karara bağlayan mahkeme heyeti, Sarp Kuray’ı, kurucusu ve yöneticisi olduğu 16 Haziran Hareketi adlı silahlı örgütün Türkiye Cumhuriyeti Anayasası’nı zorla değiştirip yerine marksist-leninist ilkeye dayalı bir sistem getirmek amacına yönelik olarak vahamet arz eden 30 ayrı eylemin talimatını verdiği gerekçesiyle eski TCK’nın 146. 
     maddesinin 1. bendi uyarınca ağırlaştırılmış müebbet hapis cezasına çarptırdı. Mahkeme heyeti, duruşmalardaki hal ve tavrını dikkate alarak sanığın cezasını müebbet hapse indirdi. Kararla birlikte Kuray’ın yurtdışına çıkışı da yasaklandı. Mahkeme heyeti ayrıca, hapis cezasının infazı tamamlanıncaya kadar Kuray’ın kamu görevi üstlenmesinin yasaklanmasına, seçme ve seçilme hakkını kullanmaktan men edilmesine, tüzel kişilik yöneticilik ve deneticilik görevlerinden, serbest meslek yapmaktan yoksun bırakılmasına da karar verdi. Kararda, sanığın yurtdışından talimatını verdiği eylemlerden bazıları şöyle yer aldı "Metris Askeri Cezaevi’nden 29 kişinin kaçırılması, Bahreyn Havayolları binasının bombalanması, 12 Ağustos 1987’de Zeytinburnu Siteler Karakolu’nun silahla taranması, komiser yardımcısı Halil Paçaman’ın öldürülmesi, polis memuru Akif Maltaş’ın yaralanması, 10 Eylül 1987’de Shareton Oteli’nin bombalanması, 6 Aralık 1989’da Kuruçeşme’de ABD bandıralı bir yatın bombalanması, 22 Ocak 1990’da Türkiye Gıda Sanayi İşverenler Sendikası binasına patlayıcı madde atılması, 24 Ocak 1990’da Sanayi Odası binasına boru tipi bomba konulması, Ramada Oteli ve Citibank’ın bombalanması, 23 Ocak 1990’da Karaköy’deki İstanbul Menkul Kıymetler Borsası binasına konulan bombanın patlaması sonucu örgüt üyesi bir kişinin ölmesi, 3 Eylül 1988’de Beyoğlu’ndaki Şahin Pazarlama bürosunun soyularak Cesim Alagöz’ün öldürülmesi ile 2 Ekim 1988’de Kartal’da İrfani Tuncer’in öldürülmesi." 
     
     DAVANIN GEÇMİŞİ 
     Sarp Kuray hakkında, "yasadışı 16 Haziran Hareketi adlı örgütün yöneticisi olduğu ve Anayasa’yı zorla ihlale teşebbüs ettiği" gerekçesiyle idam cezası istemiyle açılan davaya bakan İstanbul 1 No’lu DGM, kendisi teslim olan ve örgüte ilişkin itiraflarda bulunan Kuray’a TCK’nın 170. maddesi uyarınca ceza vermemişti. 
     Yargıtay 9. Ceza Dairesi, Sarp Kuray’ın "yasadışı örgütün lideri olmak" suçunu düzenleyen TCK’nın 168. maddesinin 1. fıkrası uyarınca cezalandırılması" gerektiğini belirterek, bu kararı "esastan" bozmuştu. 
     Bunun üzerine tekrar İstanbul 1 No’lu DGM’de yargılanan Kuray, bu kez "yasadışı 16 Haziran Hareketi adlı örgütün yöneticisi olduğu" gerekçesiyle 12 yıl ağır hapis cezasına çarptırılmıştı. 
     Dosyayı tekrar inceleyen Yargıtay 9 Ceza Dairesi, Kuray hakkında TCK’nın "Anayasal düzeni silah zoruyla değiştirmeye teşebbüs etmek" suçunu düzenleyen 146. maddenin 1. fıkrasınca dava açıldığını, ancak "yasadışı örgüt yöneticisi olmak" suçunu düzenleyen 168. maddesinin 1. fıkrasından hüküm kurulduğuna işaret ederek, sanığa suç vasfındaki 
     değişiklik nedeniyle savunma hakkı için ek süre verilmediği için mahkumiyet kararını "usulden" bozmuştu. Yargılamayı yapan aynı mahkeme, Kuray’ı bu kez "16 Haziran Hareketi adlı örgütün yöneticisi olduğu" gerekçesiyle 12 yıl 6 ay ağır hapis cezasına çarptırmış, ancak Yargıtay, Türk Ceza Kanunu’nun "Anayasa’yı zorla değiştirmeye teşebbüs" suçunu düzenleyen 146. maddesinin 1. fıkrasına göre hüküm kurulması gerektiğine işaret ederek kararı tekrar bozmuştu. Fransa’daki yasadışı Partizan Örgütü’nün devamı olarak 16 Haziran Hareketi’ni kuran Kuray, bu örgütün dağılmasından sonra 1993 yılında döndüğü Türkiye’de yakalanarak 2 ay cezaevinde kalmıştı. 
     
</TEXT>
</DOC>
