<DOC>
<DOCNO> 405219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/siyaset/siy06.html </URL>
<DATE> 2005/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri'nde iki yeni müsteşar yardımcısı 
</HEADLINE>
<TEXT>


UTKU ÇAKIRÖZER Ankara 


Başbakan Recep Tayyip Erdoğan'ın Dışişleri Başdanışmanı Büyükelçi Rafet Akgünay'ın Dışişleri Bakanlığı Müsteşar Yardımcılığı görevine getirildiği öğrenildi. Dışişleri Bakanlığı'nda son yapılan atamalar kapsamında uluslararası kuruluşlarla ilişkilerden sorumlu Müsteşar Yardımcısı Nabi Şensoy Washington Büyükelçisi yapılırken, AB ile ilişkilerden sorumlu Müsteşar Yardımcısı Volkan Bozkır da Türkiye'nin AB Komisyonu nezdinde Brüksel'deki Daimi Temsilciliği'ne atanmıştı. Dışişleri Bakanı Abdullah Gül'ün boşalan iki müsteşar yardımcılığına atayacağı isimler belli oldu. Bozkır'dan boşalan AB ile ilişkilerden sorumlu müsteşar yardımcılığına AB Genel Sekrekter Vekili Ahmet Acet, Şensoy'dan boşalan koltuğa da Rafet Akgünay atanacak. Yeni görevlendirmeler çerçevesinde Paris'e büyükelçi atanan Türkiye'nin Irak Özel Temsilcisi Osman Korutürk'ün yerine de Ortadoğu ile İlişkiler Genel Müdürü Oğuz Çelikkol getiriliyor. 


</TEXT>
</DOC>
