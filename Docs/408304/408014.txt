<DOC>
<DOCNO> 408014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sonspo11.html </URL>
<DATE> 2005/12/30/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Trabzonspor'dan transfer atağı 
</HEADLINE>
<TEXT>

     - Trabzonspor Kulübü, Gençlerbirliği'nde forma giyen Uğur Boral'ın transferinden umudunu yitirmiyor. 
     Kulüp Başkanı Nuri Albayrak ile dün Gençlerbirliği Kulübü Başkanı İlhan Cavcav arasında yapılan görüşmede olumlu sonuç çıkmamasına karşın bordo-mavili kulüp, bu futbolcunun transferi konusundaki ısrarını sürdürüyor. 
     Albayrak, Uğur Boral'ın transferinden vazgeçmediklerini belirterek, ''Cavcav ile tekrar görüşeceğiz. Bu transferin, olumlu biçimde sonuçlanmasını arzuluyoruz'' dedi. 
     
     KÜRŞAT'IN TRANSFERİNE ENGEL 
     Trabzonspor'un dün Kürşat konusunda Ankaraspor ile prensipte anlaşmasına karşın bu transferde sorun yaşandığı bildirildi. 
     Bordo-mavili kulüpten alınan bilgiye göre, Trabzonspor'da forma giyen Kürşat'ın bu sezon Beşiktaş formasıyla da ligin ilk haftasındaki Kayseri Erciyesspor maçında görev yaptığı kaydedildi. 
     Transfer yönetmeliklerine göre, bir futbolcunun bir sezonda 3 takımda forma giyemeyeceği, ancak geçen yıl yürürlüğe giren bu kural için Futbol Federasyonu'nundan özel izin alınma durumunun söz konusu olabileceği kaydedildi. 
     
     FATİH AKYEL, GELİYOR 
     Trabzonspor'un ön protokol yaptığı Fatih Akyel'in 3 Ocak'ta bordo- mavili takımın Trabzon'da başlayacağı hazırlık çalışmalarına katılacağı bildirildi. 
     Fatih'in bordo-mavili takımın Antalya'da yapacağı kampa da katılacağı belirtildi. 
     
</TEXT>
</DOC>
