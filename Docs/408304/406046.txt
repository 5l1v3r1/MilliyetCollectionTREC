<DOC>
<DOCNO> 406046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sonspo08.html </URL>
<DATE> 2005/12/23/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Uruguay'da inekler eşliğinde futbol aşkı 
</HEADLINE>
<TEXT>

     RADİKAL SPOR 

Futbol farklı imk nlarla ve farklı ölçeklerde de olsa dünyanın çeşitli bölgelerinde insanları aynı şekilde etkiliyor. Kimi tuttuğu takımın uluslararası arenada topladığı kupalarla mutlu oluyor, kimi de ulusal şampiyonluğu sahada gezen ineklerle kutlayan oyuncularını alkışlıyor. İşte son Urugay şampiyonu Rocha. Şampiyonluğa ulaştılar ama statlarında şeref turlarını aynı anda orada otlamakta olan bir inekle birlikte attılar, bunu da çok dert etmediler. Hatta o inek kulübün maskotu haline geldi. 
     Rocha birçok açıdan trilyonların döndüğü ve başarının parayla birlikte anıldığı Türk futboluna örnek olabilecek bir kulüp. Kulübün aylık bütçesi 15 bin dolar. Kuruluş tarihi de öyle yüzyıl öncesi filan değil, 1999 yılı. Uruguay'ın 73 yıllık birinci lig tarihinde başkent Montevideo dışından şampiyonlupa ulaşan ilk takım oldu Rocha. Geçen sezon bir maçına 8 yazıyla sekiz kişinin geldiği bir takımdan bahsediyoruz. 
     
     'Yatağa aç yatıyorum' 

     Uruguay'da futbol oynamak Rocha örneğinde de görüldüğü gibi kolay değil. Milli takımda da forma giyen oyunculardan Omar Pouso, genellikle aç yattığını söylüyor. Danubio takımında forma giyen Pouso, "Bize sadece ulaşım, öğle yemeği ve akşam yemeği için para veriyorlar" diyor. Birinci ligde forma giyen oyuncuların ortalama aylık geliri 442 dolara denk geliyor. İkinci ligde bu rakam 221 dolar... Uruguay'da da pastadan büyük dilimi alan kulüpler var kuşkusuz. Nacional ve Penarol takımları müzelerinde duran sekiz Libertadores Kupası'yla ülkenin şanslı takımlarından. Fakat son dönemde onlar bile ekonomik krizle başa çıkmakta zorlanıyorlar. Krizdeki takımlar yatırımcı şirketlere göz kırpıyor. Ama nafile... 
     Bir dönem dünya futbolunda önemli bir yere sahip olan Uruguay bugün ekonomik krizle cebelleşiyor. 1924 ve 1928 olimpiyat oyunlarında zafere ulaşan Uruguay, kısa paslara dayanan futboluyla Avrupalıları kendine hayran bırakıyordu. Gök Maviler 1930 ve 1950 Dünya Kupası'nda mutlu sona ulaşmıştı. Şimdi eski günlerini arıyorlar ve karın tokluğuna olsa da topun peşinden koşmaktan vazgeçmiyorlar. 
     
</TEXT>
</DOC>
