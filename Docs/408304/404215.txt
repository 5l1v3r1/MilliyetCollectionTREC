<DOC>
<DOCNO> 404215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/yasam/ayas.html </URL>
<DATE> 2005/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Aspartamlı ürünleri çocuklara vermeyin 
</HEADLINE>
<TEXT>


Sağlık Bakanlığı uyardı Aspartam kanserojen... Çocuklar kesinlikle aspartam içeren diyet ürünlerinden uzak tutulmalı. Bu ürünlerin üzerine 'çocuklar kullanmasın' notu yazılmalı 

VAHİDE YANIK Antalya DHA 

İngiltere Avam Kamarası Gıda ve Çevre Komisyonu Başkanı Millitvekili Roger Williams'ın yapay tatlandırıcı aspartamın yasaklanması gerektiği yönündeki açıklamasının ardından Sağlık Bakanlığı Kanser Savaş Daire Başkanı Prof. Dr. Murat Tuncer de aspartamın kanserojen olduğunu söyledi. 

'Tehlike yaratıyor' 
Yapay tatlandırıcı aspartamın özellikle diyet ürünlerinde kullanıldığına dikkat çeken Tuncer, çocukluk döneminde şişmanlığın artmasıyla çocukların diyet ürünlere yönlendirildiğini, bunun da tehlike yarattığını vurguladı. 
Çocukların en çok tükettiği özellikle dondurma, meşrubat, çikolata, sakız gibi ürünlerinde aspartam kullanıldığını belirten Tuncer, "Kesinlikle çocuklar aspartam içeren diyet ürünlerinden uzak tutulmalıdır" uyarısında bulundu. 

'Uyarı zorunlu olsun' 
Konuyu gündemlerine aldıklarını, gerekirse Tarım ve Köyişleri Bakanlığı'nı uyaracaklarını belirten Tuncer, "Gıdaların denetimini yapan Tarım ve Köyişleri Bakanlığı, aspartam içeren yiyeceklerin ambalajlarına 'çocuklar kullanmasın' yazısının yazılması zorunluluğunu getirmelidir" dedi. 
Tuncer, "Aspartamın belirlenen dozdan fazla alınması zararlı. Ancak bilimsel çalışmalara göre, belli bir dozda kullanılınca kanserojen etkisi bulunmuyor" diye konuştu. 

Tarım Bakanlığı kanıt istiyor 

Tarım ve Köyişleri Bakanlığı yetkilileri, "aspartam" maddesinin kanser riski taşıdığına ilişkin iddialar bilimsel olarak kanıtlanmadıkça yasaklama yoluna gidilemeyeceğini bildirdi. Tarım Bakanlığı yetkilileri, İngiltere Avam Kamarası Gıda ve Çevre Komisyonu Başkanı Roger Willams'ın halk sağlığını tehdit ettiği gerekçesiyle yasaklanmasını istediği yapay tatlandırıcı maddesi "aspartam"la ilgili bilimsel kaynakları gözden geçirdi. Ancak Willams'ın öne sürdüğü "yüksek kanser riski" iddiasını kanıtlayan bilimsel kaynak tespit edilmediği kaydedildi. Türkiye'deki gıdalarda yapay tatlandırıcı sınır değerlere Türk Gıda Kodeksi'nin karar verdiğini anımsatan bakanlık yetkilileri, bu konudaki kodeksin AB'ye uyumlu olduğunu savundu. 

UZMANLAR NE DİYOR Yüksek dozda almamalı 

Yapay tatlandırıcı aspartamın kanser yaptığına ilişkin açıklamalar bilim dünyasında da tartışılıyor 

AYŞEGÜL AYDOĞAN İstanbul 

İngiltere Avam Kamarası Gıda ve Çevre Komisyonu'nun aspartamın kansere yol açtığı iddialarıyla tatlandırıcı bu maddeyi içeren ürünlerin yasaklanmasını istemesi üzerine uzmanlar, FDA'nın Amerikan Gıda ve İlaç Dairesi aspartamın uzun dönem kullanımında sağlık açısından zararlı herhangi bir bulgu tespit etmediğini söyledi. 
FDA'nın bir araştırmasına göre aspartamlı gıdaları tüketenler, günlük kullanılabilir dozun ancak yüzde 4-7'sini alıyor. Günlük izin verilen dozun 600 miligram olduğunu hatırlatan uzmanlar, "Bu doza ulaşmak için light içeceklerden günde 8 litre içilmesi ya da paketlerce bisküvi yenmesi gerekir" diyor. 

'Fenilketonüride yasak' 
Prof. Dr. Mehmet Pala Gıda teknolojisi uzmanı, Yıldız Teknik Üniversitesi Kimya Mühendisliği Bölümü Öğretim Üyesi "Fenilketonüri hastalığına yol açtığı biliniyor. Bu nedenle aspartam, fenilketonüri hastaları için yasak. Ama aspartik asitin toksin oluşturduğuna dair bir bilgi yok elimizde. Şu aşamada AB'den de bir cevap yok. İngiltere Avam Kamarası'nın yaptığı bu açıklamada hiçbir bilimsel kanıta rastlamadım. 

'MS'liler diyet kola içebilir' 
Prof. Dr. Aksel Siva Cerrahpaşa Tıp Fakültesi Nöroloji Anabilim Dalı, Türkiye MS Derneği Tıbbi Komite Başkanı Bazı meslektaşlarım aspartam ve benzeri tatlandırıcıların MS'te multipl skleroz ve başka bağışıklık sistemi hastalıklarında da olumsuz etkisi olduğunu öne sürüyorlar. Ancak bilimsel dayağını bugüne kadar gösterebilmiş değiller. Amerikan MS Derneği 2002'de, aspartamla MS ilişkisinin tamamen asılsız olduğunu açıkladı. Hastalarım 'Diyet kola içelim mi ' diye sordukları zaman 'İçin' diyorum. 

'MS bağlantısı kurulmadı' 
Prof. Dr. Mustafa Ertaş İstanbul Tıp Fakültesi Nöroloji Anabilim Dalı MS'le ilgili uzun yıllardır bu tip iddialar ortaya atılır. Ancak insan çalışmaları bunu desteklemediği için ve hiçbir zaman net bir kanıt olmadığı için MS için bugün sebep kabul edilmiyor. Genellikle bu tür gelen sorulara 'Böyle bir bağlantı kurulmadı' deniliyor. Hayvan çalışmaları, her zaman insanda da bu olacak anlamına gelmiyor. O nedenle bu açıklamalara mesafeli bakmak lazım. 

'Doz ve sıklık önemli' 
Dilara Koçak Diyetisyen Ne kadar süreyle, hangi dozda kullanıldığı ve sıklığı çok önemli. Amerikan Diyabet Birliği kilogram başına günde 50 miligrama kadar izin veriyor. Üstelik orada aspartam tüketimi çok daha yüksek. Diyet ürünler, sektörün çok büyük bir kısmını oluşturuyor. Buna rağmen insanlar önerilen dozun ancak yüzde 4'ünü tüketebiliyor. 


</TEXT>
</DOC>
