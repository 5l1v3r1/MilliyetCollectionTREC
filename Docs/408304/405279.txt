<DOC>
<DOCNO> 405279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sondun18.html </URL>
<DATE> 2005/12/21/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Stalin maymun-insan üretmek istemiş 
</HEADLINE>
<TEXT>

     1926 yılında Sovyet diktatörü Stalin'in, Rus bilim adamlarına hiç yorulmayan, ne bulursa yiyen ve korkusuzca savaşan, yarı insan-yarı maymun yaratıklardan oluşan bir ordu yapılması için emir verdiği ortaya çıktı... 
     Dünyanın en acımasız diktatörlerinden Josef Stalin'in, gişe rekorları kıran "Maymunlar Cehennemi" filmi benzeri projesi, Gürcistan'da yapılan kazılarda ortaya çıkarıldı. Suchumi kentinde inşaatta bulunan maymun kemiklerini ve gizli devlet arşivlerini inceleyen araştırmacılara göre, Stalin komünizmi yaymak için "acıya dayanıklı, yenilmeyen, ne yemek yediğini önemsemeyen" savaş makineleri istiyordu. Bu "melez ırk" demiryolu ve maden gibi ağır iş koşullarında hiç yorulmadan ve emirlere karşı gelmeden çalışacaktı. Bu amaçla 1926'da, Ilia Ivanov adlı bir bilimadamına "yarı maymun-yarı insan" askerler ve işçiler geliştirmesi için emir verdi. Stalin'den bu günün parasıyla 2 milyon dolar alan bilimadamı, Karadeniz kıyısındaki Suchumi kentinde bir laboratuvar kurdu. 
     
     ABD duyunca rafa kalktı 
     Fransa'daki Pastör Enstitüsü'nden de yardım alan Ivanov, Batı Afrika'daki Gine'de dişi ve erkek maymun toplamak için çalışmalara başladı. Bilimadamı önce erkek maymunlardan aldığı spermleri, Afrikalı ve Rus gönüllü kadınları hamile bırakmak için kullandı. Sonuç alamayınca bu kez, dişi maymunların rahmine insan spermleri enjekte edildi. Ancak bu yöntemden de sonuç çıkmadı. Ivanov son olarak zengin bir Kübalı kadından deneyler için kendi yetiştirdiği maymunları kullanmak için izin istedi. New York Times gazetesi bu projeyi dünyaya duyurunca, sonunda proje rafa kaldırıldı. Harcadığı paraların boşa gitmesi nedeniyle Ivanov, 5 hapis cezası aldı. Sonra da Kazakistan'a sürgüne gönderildi. 1932'de yaşamını yitirdi. 
     
</TEXT>
</DOC>
