<DOC>
<DOCNO> 401035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/soneko45.html </URL>
<DATE> 2005/12/06/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Aygün Unakıtan'dan ricamız, akıldan katma değer almasın 
</HEADLINE>
<TEXT>

     Ankara Ticaret Odası ATO Başkanı Sinan Aygün, patent başvurularında başvuru sahibinin ödemesi gereken harç ve katma değerle ilgili olarak, ''Sayın Maliye Bakanı'ndan ricamız akıldan katma değer almasın... Buluştan, zeki insanımızdan katma değer almasın'' dedi. 
     Aygün, ATO ve Türk Patent Enstitüsü'nün TPE ATO Konferans Salonu'nda düzenlediği, ''Rekabette Yeni Boyut Patent, Marka, Tasarım'' başlıklı panelde yaptığı konuşmada, Türkiye'de patentin öneminin yeterince anlaşılamadığını söyledi. 
     Türkiye'de patent başvurularının yaklaşık yüzde 90'ının yabancılara ait olduğuna işaret eden Aygün, 1997 yılında enstitüden 210 yerli başvurunun, 2280 adet yabancı başvurunun patent aldığını, yabancılar arasında ABD, Almanya, Fransa, İsviçre ve İtalya'nın başta geldiğini ifade etti. 
     Türkiye'de 1993-2003 yılları arasında 22 bin patent başvurusu yapıldığını, Japonya'da bu rakama yaklaşık 15 günde, Amerika'da ise 20 günde ulaşıldığını anlatan Aygün, bu ülkelere bakıldığında teknolojik açıdan ne kadar gelişmiş olduklarının görüleceğini kaydetti. 
     Sinan Aygün, patent başvuruları sırasında başvuru sahibinin ödemesi gereken harçlar ve vergilerin yüksek olduğunu da belirterek, şöyle konuştu 
     ''Gelişmiş ülkelerde buluşa, icada, yeniliğe destek varken bizim devletimiz diyor ki sen bir şey bulduysan ben senden yüzde 18 para alacağım. İcattan bile katma değer alınmasını yanlış olarak algılıyoruz. Benim sayın TPE başkanından istirhamım patent alımlarında ücretlerin asgari seviyede olması, gerekirse para alınmaması. Çünkü bu bir destektir, teşviktir. Devlet bu işten para kazanmasın. Gelişmiş ülkelerde müteşebbise teknoloji geliştirme konusunda üste para bile veriliyor ve insanlar da bir şeyler buluyor. Sayın Maliye Bakanı'ndan da ricamız akıldan katma değer almasın... buluştan, zeki insanımızdan katma değer almasın.'' 
     
     KAÇAK TELEFONLARIN KAYIT ALTINA ALINMASI 
     Yurda kaçak yollardan sokulan cep telefonlarının kayıt altına alınmasını da değerlendiren Aygün, ülkedeki mevcut 40 milyon cep telefonunun yarısının kaçak olduğuna işaret ederek, şunları kaydetti 
     ''Şuna inanıyorum ki birçok kamu kurum ve kuruluşunun kullandığı telefonlar, birçok bakanımızın kullanmış olduğu telefonlar kaçak çıkacak. Ben faturalı aldım deseniz de o faturayı sana kesenin girişi nasıl ona bakmak lazım. 20 milyon telefonun 5-6 milyar dolarlık zararı var Türkiye bütçesine.'' 
     
     TPE BAŞKANI DOÇ. DR. BALCI 
     TPE Başkanı Doç. Dr. Yusuf Balcı da ülkelerin gelişmişliklerinin fikri haklara verdikleri önemle de ölçülebileceğine dikkat çekerek, ancak yeni bir fikir, buluş, yeni bir ürün ortaya çıktığı zaman gelişmeye dayalı bir döngü sağlanabileceğini söyledi. 
     Balcı, bir kişinin dünyada daha önce bilinmeyen bir ürünü ortaya çıkarabilmişse ödüllendirilmesi ve ürünün de korunması gerektiğini, sınai mülkiyet haklarının bir taraftan emniyet, sigorta, diğer taraftan da gelişmek için motor görevi icra ettiğini anlattı. 
     Sınai mülkiyet hakları alanında toplumda ilgi ve bilgi artışı gözlendiğini, ancak bunun yeterli olmadığını ifade eden Balcı, ''Önceki yıllarda sınai mülkiyet hakları alanında yüzde 10 artış yaşanırken geçtiğimiz yıl yüzde 25 oranında, patentlerde yüzde 30 oranında artış görülmüştür. Markalara baktığımızda ise yaptığımız işlem sayısı, birçok bakanlıktan daha fazladır. Marka müracaatlarında Avrupa'da ilk 5'teyiz'' diye konuştu. 
     Patent başvuru harçları konusuna da değinen Balcı, 2 yıldır ücretlere zam yapmadıklarını, hatta harçları kısmen azalttıklarını belirterek, şöyle dedi 
     ''Ücrette bir indirime gideceğimiz zaman neleri tartışıyoruz biliyor musunuz Acaba artış yapmazsak, kurumu, devleti zarara uğratmaktan bir teftiş görür müyüz ya da bir ücreti kaldıracağımızda yönetim kurulları içinde bunları tartışmak zorunda kalıyoruz. Bu alan vergi alınacak bir alan değil, desteklenmesi gereken bir alan. Başvurular için en azından bir hazine desteği almamız gerekecek.'' 
     
</TEXT>
</DOC>
