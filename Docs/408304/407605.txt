<DOC>
<DOCNO> 407605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/soneko09.html </URL>
<DATE> 2005/12/29/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
ÖİB onay verdi, Arcelor, Erdemir'e ortak oldu 
</HEADLINE>
<TEXT>

     ÖİB, OYAK'ın Erdemir için kurduğu Ataer Holding'in yüzde 41'inin Arcelor'a satılmasını uygun buldu. 4 Ekim'de yapılan Erdemir ihalesini 2 milyar 960 milyon dolarlık fiyatla OYAK kazanmış, Arcelor ile yapılan görüşmelerde ortaklık anlaşmasına varılmıştı. ÖİB'nin onayıyla son aşama da geçilmiş oldu. 

Ereğli Demir ve Çelik Fabrikaları T.A.Ş. ile ilgili olarak T.C.Başbakanlık Özelleştirme İdaresi Başkanlığı tarafından Borsa'ya gönderilen açıklamada şu ifadelere yer verildi "Ereğli Demir Çelik Fabrikaları T.A.S. Bilindiği üzere Özelleştirme Yüksek Kurulu'nun 01.12.2005 tarih ve 2005 140 sayılı Kararı Karar ile özelleştirme programında bulunan Ereğli Demir ve Çelik Fabrikaları T.A.Ş. Erdemir sermayesindeki 46,12 oranındaki İdare hissesinin 2.770.000.000 ABD Doları bedelle en yüksek teklifi veren Ordu Yardımlaşma Kurumu Genel Müdürlüğü OYAK 'ne satılmasına, OYAK'ın Hisse Satış Sözleşmesini imzalamaktan imtina etmesi veya diğer yükümlülüklerini yerine getirmemesi halinde ise teminatının İdare lehine irat kaydedilerek Erdemir'deki İdare hisselerinin 2.720.000.000 ABD Doları bedelle üçüncü teklifi veren NLMK-Open Joint Stock Company Novolipetsk Iron and Steel Corporation'na satılmasına karar verilmiş olup, Karar cercevesinde hisselerin özelleştirilmesine yönelik işlemler devam etmektedir. OYAK tarafından, Erdemir sermayesindeki İdaremiz hisselerinin satın alımına yönelik hisselerinin tamamı OYAK'a ait olmak üzere "ATAER Holding A.Ş." adlı bir şirket kurulduğu ve ATAER Holding A.Ş.'nin 41 oranindaki hissesinin Arcelor S.A.'ya devrinin planlandığı belirtilerek İdaremiz onayı talep edilmiştir. Erdemir özelleştirilmesine yönelik İhale Şartları Belgesi çerçevesinde söz konusu talep İdaremizce uygun görülmüştür." 
     
     OYAK, MİTTAL İLE DE GÖRÜŞTÜ 

     Erdemir ihalesinde Mittal 2 milyar 400 milyon dolar, Arcelor ise 2 milyar 670 milyon dolar teklif vermişti. İhaleyi OYAK'ın kazanmasının ardından her iki grup da OYAK ile görüşmelere başlamıştı. OYAK'la ilk gizli görüşmeyi Mittal Steel'in patronu Lakshmi Mittal Türkiye'ye gelerek yaptı. Görüşmenin ardından Mittal temaslarını kesmedi, iki hafta sonra grubun veliahtı Aditya Mittal Türkiye'ye geldi. 
     Kamuoyunda bu görüşmelerin ardından anlaşmaya varıldığı kanısı yaygınlaşırken, OYAK, Mittal'in en büyük rakibi Arcelor'un teklifini kabul ederek büyük sürpriz yaptı. 
     
     DÜNYA İKİNCİSİ 

     2002 yılında yaptığı şirket evliliğiyle dünyanın ikinci büyük çelik firması olan Fransız Arcelor, 60 ülkede yaklaşık 94 bin kişiye istihdam sağlıyor. Yıllık üretimi 40 milyon ton, cirosu ise 30 milyar euroyu bulan şirketin CEO'luğunu Guy Dolle yapıyor. 
     Dünyanın en büyük çelik şirketi ise İngiliz Mittal Steel. 
     

     
</TEXT>
</DOC>
