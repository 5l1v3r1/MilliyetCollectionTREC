<DOC>
<DOCNO> 401133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sontur24.html </URL>
<DATE> 2005/12/06/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Gasptan şüphelenen taksici aracını jandarma karakoluna sürdü ve... 
</HEADLINE>
<TEXT>

     Çatalca’da müşteri olarak bindiği taksinin sürücüsünü gasp etmek istediği iddiasıyla yakalanan şüpheli, tutuksuz yargılanmak üzere serbest bırakıldı. 
     İstanbul Valiliği Basın ve Halkla İlişkiler Müdürlüğü’nden yapılan açıklamaya göre, taksi şoförü Erdal D, 2 Aralık 2005 tarihinde aracına müşteri olarak aldığı Ü.M’yi, Çatalca’nın Hadımköy Beldesi’ne götürdü. 
     Bu sırada Ü.M’nin panik içinde olması, gideceği adresi tam olarak söylememesi ve kendisini sürekli ıssız yerlere yönlendirmesinden şüphelenen taksici, çeşitli bahanelerle aracın gezdirildiği yerleri Hadımköy Jandarma Karakolu’na yakın tuttu. 
     Karakolun yakınında olduğunu fark etmeden bıçakla Erdal D’yi tehdit ederek para ve değerli eşyasını isteyen Ü.M, aracı hızla karakola yönlendiren taksicinin jandarmadan yardım istemesi üzerine yakalandı. 
     Şüpheli, sevk edildiği adli makamlarca tutuksuz yargılanmak üzere serbest bırakıldı. 
     
</TEXT>
</DOC>
