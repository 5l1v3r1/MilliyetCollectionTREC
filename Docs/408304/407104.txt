<DOC>
<DOCNO> 407104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sontur20.html </URL>
<DATE> 2005/12/27/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
2006 diş muayene ve tedavi ücretleri belirlendi 
</HEADLINE>
<TEXT>

     Türk Dişhekimleri Birliği’nce gelecek yılın başından itibaren uygulanacak diş muayene ve tedavi ücretleri belirlendi. 
     Diş hekimlerinin 2006 yılında yapacakları muayene ve tedavilere uygulanacak ücretler hakkında tebliğ, Resmi Gazete’de yayımlandı. 
     Tebliğe göre, diş hekimlerinin muayene ücretleri, diş hekimi ve uzman diş hekimi olarak ayrı ayrı belirlendi. Birlik, daha önce 6’şar ay için belirlediği ücretleri, bu defa tüm yıl için geçerli saydı. 
     Tebliğe göre, muayene ve tedavi ücretleri, listelenen 5 farklı il grubuna göre ayrı ayrı uygulanacak. 
     Buna göre, birinci grupta yer alan Ankara, Antalya, İstanbul ve İzmir illerindeki KDV hariç diş hekimi muayene ücreti 30.25 YTL, uzman diş hekimi muayene ücreti ise 36.30 YTL olarak belirlendi. 
     Söz konusu iller için bu ücretler, geçen yıl ilk 6 ay için 26 milyon 680 bin lira, ikinci 6 ay için ise 25 milyon 410 bin lira olarak belirlenmişti. 
     Türk Dişhekimleri Birliği, muayene ücreti dışında, tedavi ücretlerinde herhangi bir artırıma gitmedi, geçen yılın ikinci 6 ayı için belirlenen ücretler 2006 yılı için de geçerli olacak. 
     Buna göre, birinci grupta yer alan Ankara, Antalya, İstanbul ve İzmir illerindeki bazı tetkik ve tedavi ücretleri, KDV hariç geçen yılki şu fiyatlardan uygulanacak 
     Diş röntgen filmi 18.150 YTL, bir yüzlü amalgam dolgu 45.98 YTL, tek kanal tedavisi 52.30 YTL, dolgu sökümü tek diş 30.25 YTL, çocuk protezi 242 YTL, akrilik tek çene tam protez 569.91 YTL, akrilik tek çene bölümlü protez 514.25 YTL, metal tek çene tam protez 589.27 YTL, tek diş ilavesi 48.40 YTL, diş çekimi 45.98 YTL, gömülü diş operasyonu 151.25 YTL, apse tedavisi 36.30 YTL, çene kırığı 605 YTL, tek çene diş 
     taşı temizliği 45.98 YTL, tek çene için düz ark teli 72.60 YTL. 
     Çalışma saatleri dışında veya gece yapılacak tüm uygulamalarda ücretler yüzde 50 oranında artırılacak. 
     Belirtilmeyen tedavi ücretleri için, Türk Tabipleri Birliği’nin asgari ücret tarifesi uygulanacak. 
     Diğer illerdeki asgari muayene ve tedavi ücretleri de tebliğdeki katsayılar göz önüne alınarak belirlenecek. 
     
</TEXT>
</DOC>
