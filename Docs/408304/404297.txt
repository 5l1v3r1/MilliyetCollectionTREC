<DOC>
<DOCNO> 404297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sonsiy04.html </URL>
<DATE> 2005/12/17/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Erdoğan ''Ekonomiyi ayağa kaldırmada özel sektörün katkısı büyük 
</HEADLINE>
<TEXT>

     Adem Kadam bildiriyor 

Başbakan Recep Tayyip Erdoğan, ''Türkiye'de öngörülebilir ve sürdürülebilir bir ekonomik yapı artık kurulmuştur ve bu böyle devam edecektir. Bu konuda kararlıyız'' dedi. 
     Başbakan Erdoğan, Konya'daki temaslarının ikinci gününde Konyalı işadamları ve sivil toplum örgütleri başkanları ile sabah kahvaltısında biraraya geldi. Rixos Otel'de toplantıda konuşma yapan Erdoğan, komplekslerden kurtulan bir Türkiye için Konya'daki yatırımların önemli olduğunu vurguladı. 
     ''Ekonomiyi ayağa kaldırma sürecinde özel sektör büyük katkıda bulundu'' diyen Erdoğan, şöyle konuştu 
     ''Artık Türkiye'de bir güven ve istikrar ortamı var. Her ne kadar bazı siyasiler bunu algılamakta zorlanıyorsa da bunu görmezlikten geliyorsa da güven ve istikrar tesis edilmiştir. 
     Zaten bu zihniyet, geçmişte bırakın işadamlarını, gençlerine de umut veremiyordu. Ama bugün artık gençlerimiz de umut dolu olmaya başladılar. 
     Türkiye yüzde 100'lük enflasyonları gördü. Yüzde 8 bin faizleri gördü ama artık bunların hepsi tarih oldu. Şimdi bırakın üç haneli enflasyonu, şu anda yüzde 7.5'lık bir enflasyon var. Bu istikrar Türkiye'ye son üç yıl içerisinde çok şey kazandırdı. Bakınız yüzde 70 nominal faizle aldık, şu anda yüzde 14'teyiz. Aradaki fark, 56 puan. Bu 56 puan Türkiye'ye 50 milyar dolar kazandırdı. Eğer yüzde 70'te kalınsaydı biz 50 milyar dolar daha fazla faiz ödeyecektik ama bu bizde kaldı. 
     Türkiye ciddi manada büyüyor. Biz ekonomik programa sadık, mali disiplinin, bütçe disiplinini gayet iyi bir şekilde yöneten ve hedeflerini büyük ölçüde tutturan bir iktidar olarak yola devam ediyoruz. 
     Her şey sütliman mı her şey dört dörtlük mü Bu mümkün değil. Nasıl bir Türkiye devraldığımız ortada.'' 
     
     ''GEREKİYORSA ADAM ADAMA MARKAJ'' 
     Kendisinin doğrudan yabancı sermaye ifadesi yerine küresel sermaye ifadesini kullandığını kaydeden Erdoğan, ''Sermayeyi de yabancılaştırmayalım, küstürmeyelim diye böyle bir anlayışı benimsedik ve bu küresel sermaye artık Türkiye'ye girecektir. Küresel sermayeye karşı düşünenler var mı Evet var. Bu yanlıştan da bir an önce sıyrılmamız lazım'' diye konuştu. 
     Türk girişimcilere de büyük görevler düştüğünü kaydeden Erdoğan, alan markajı yapılması gerekiyorsa alan markajı, adam adama markaj gerekiyorsa, adam adama markaj yapılarak işadamlarının yeni yatırımlar kovalaması gerektiğini söyledi. 
     Türkiye'nin şu anda bir fırsatlar ülkesi olduğunu, bir cazibe merkezi haline geldiğini kaydeden Erdoğan, dünyanın dev, şirketlerinin şu anda Türkiye'de yatırım için araştırmalara devam ettiğini ifade etti. Başbakan Erdoğan, ''Türkiye'de öngörülebilir ve sürdürülebilir bir ekonomik yapı artık kurulmuştur ve bu böyle devam edecektir. Bu konuda kararlıyız'' dedi. 
     Toplantıya, Tarım ve Köyişleri Bakanı Mehdi Eker, Sanayi ve Ticaret Bakanı Ali Coşkun, Enerji ve Tabii Kaynaklar Bakanı Hilmi Güler, AK Parti Genel Başkan Yardımcıları Akif Gülle, Necati Çetinkaya ve Dengir Mir Mehmet Fırat ile millettekileri de katıldı. 
     
</TEXT>
</DOC>
