<DOC>
<DOCNO> 400089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sontur39.html </URL>
<DATE> 2005/12/02/ </DATE>
<TIME> 21.35 </TIME>
<AUTHOR>  </AUTHOR>
<HEADLINE>
Baro Başkanları Şemdinli olayları, hukuk devleti için kaygı verici 
</HEADLINE>
<TEXT>

     Mersin'de Türkiye Barolar Birliği TBB Başkanı Özdemir Özok ve baro başkanlarının katılımıyla yapılan ''Baro Başkanları Toplantısı''nın sonuç bildirgesi açıklandı. 
     Mersin Baro Başkanı İsa Gök tarafından baro binasında okunan bildirgede, Şemdinli, Yüksekova ve Hakkari'de meydana gelen gelişmelerin ''bir hukuk devleti için kaygı verici olduğu'' vurgulandı. 
     ''Devletin içinde hukuk dışı birimlerin var olduğu olgusu, özellikle Susurluk kazasından sonra kamuoyunun bilgisinde olup bir hukuk kurumu olan barolar tarafından da dikkatle izlenmektedir'' ifadesi kullanılan bildirgede, şunlar kaydedildi 
     ''Yargı, herhangi bir etki altında kalmadan şüpheliler hakkında soruşturma ve kovuşturmalarını hukuka uygun olarak tamamlayıp suç olan eylemlerin cezasını vermeli ve kamuoyunu tatmin etmelidir. Devletin içinde olan var olan hukuk dışı örgütlenmeler lağvedilip sorumlular yargı önüne çıkarılmalıdır. Ulusumuz, üniter devlet yapısı ve hukuk devleti ilkesine karşı provokasyonlar karşısında dikkatli olmalı ve oyuna gelmemelidir.'' Son günlerde çocukların suçta kullanılarak, istismarında artış olduğunun gözlemlendiği, çocukların gerek adi, gerekse organize suçlarda ve terör suçlarında zorla suçun faili haline getirildiği belirtilen bildirgede, şöyle denildi 
     ''Henüz olayların gelişim ve sonucu konusunda yeterli bilinç düzeyi gelişmemiş çocukların özellikle suçta kullanılması ve kullanılmasına müsamaha gösterilmesi, geleceğimiz için büyük bir tehlikedir. Siyasi iktidarın sosyal ve ekonomik önlemlerle bunu engellemesi birincil vazifelerinden olmalıdır.'' 
     
     AVUKATLARIN SORUNLARI 
     Bildirgede, avukatların sorunlarına da işaret edilerek, Barolar Birliği'ne CMK görevlendirmesi için ayrılan paranın tükendiği belirtilerek, baro yönetimlerince görevlendirilmek istenen avukatların ücret alamadıkları için görev üslenmekten kaçındıkları vurgulandı. 
     Avukatların ekonomik sorunlarının gün geçtikçe arttığı ve ağırlaştığına dikkat çekilen bildirgede, şu görüşlere yer verildi 
     ''Siyasi iktidar, bu konuda gerekli yasal düzenlemeyi yapmalı ve uygulamaya aktarmalıdır. Ayrıca, kamu avukatlığına sınavla avukat alırken, eşitliğe ve objektif kriterlere aykırı olarak, ihale yoluyla avukatlık hizmeti satın alması çifte standarttır. Kamu avukatları üzerinde yaratılan idari vesayetin, mesleğin özüne ve ruhuna aykırı olduğu kadar, yargı bağımsızlığını da zedeleyici sonuçlar doğuracağı aşikardır.'' Adli kollukla ilgili yapılan yasal düzenlemelere rağmen, İçişleri Bakanlığı'nca yasaya aykırı genelge yayımlanarak, sistemin işlemez hale getirildiği ve bu durumun hukuk devleti ilkesiyle bağdaşmadığı öne sürülen bildirgede, genelgenin bir an önce geri alınması ve CMK hükümleri gereğince adli kolluk sisteminin tüm özelikleriyle hayata geçirilmesi gerektiği belirtildi. 
     
</TEXT>
</DOC>
