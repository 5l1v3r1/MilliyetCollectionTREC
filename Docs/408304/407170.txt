<DOC>
<DOCNO> 407170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/ekonomi/eko01.html </URL>
<DATE> 2005/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılın Girişimcisi Yarışması Ödülü para değil prestij 
</HEADLINE>
<TEXT>


Milliyet ve Ernst Young'ın düzenlediği 'Yılın Girişimcisi Yarışması'na başvurular devam ediyor. Yarışmanın birincisi Monte Carlo'da dünyadan 40 girişimciyle yarışacak 

EKONOMİ SERVİSİ 

Ernst Young Türkiye Genel Müdürü Osman Dinçbaş, Milliyet Gazetesi ile bu yıl üçüncüsünü düzenleyecekleri 'Yılın Girişimcisi Yarışması'nın, girişimcilik ruhunu teşvik etmeyi amaçladığını söyledi. 
Yarışmanın hedefinin, Türkiye'nin başarılı girişimcilerine kamuoyunun dikkatini çekerek yarının genç girişimcilerine örnek olmalarını sağlamak olduğunu belirten Dinçbaş, şöyle devam etti "Para ödülü verilmeyen yarışma, katılımcıların sahibi ve yöneticisi olduğu firmalara, dünya çapında iş bağlantıları sağlıyor ve firmanın gelişimini tescilliyor. Ayrıca çalışan motivasyonunu artırması ve pazardaki diğer firmalara örnek teşkil etmesi gibi yararlar da sağlıyor." 

Katılım şartları 
Dinçbaş, jürinin değerlendireceği kriterlerin, girişimcilik ruhu, finansal performans, stratejik bakış, küresel ekonomiye etki, yenilikçi anlayış ve saygınlık olduğunu söyledi. Türkiye'de yerleşik, en az iki yıldır faaliyetini sürdüren bir şirketin performans ve gelişiminde imzası bulunan kurucu ve aynı zamanda şirketin üst yönetiminde sorumluluk sahibi olan yöneticiler yarışmaya katılabiliyor. 
Birinci seçilen aday Türkiye'de Yılın Girişimcisi Ödülünü kazanacak. Daha sonra da Ernst Young International tarafından Haziran 2006'da Monte Carlo'da düzenlenecek olan 'Ernst Young World Entrepreneur Of The Year' Dünyada Yılın Girişimcisi ödülünü kazanmak için dünyanın 40 ülkesinden birinci olarak seçilmiş girişimcilerle yarışacak. 
Geçmiş yıllarda dünya birincileri arasında Michael Dell Dell Computer , Howard Schultz Starbucks , Jeff Bezos Amazon.com bulunuyor. 

Türkiye ayağı yenilendi Doğan Gazetecilik Pazarlama ve İş Geliştirme Grup Başkanı Tijen Mergen de, yarışmanın özellikle girişimciliği ön plana çıkardığını belirterek, "Şirketler değil, girişimcilik projeleri ve ruhu değerlendiriliyor" dedi. 
Bu yılki yarışmanın diğerlerinden farklı olduğunu da dile getiren Mergen, şunları söyledi 
"Monte Carlo'ya bizim adımıza yarışmak üzere yalnız bir girişimci gideceğinden bu yıl küçük bir grup oluşturarak, hem jüri üyelerinin, hem de yaratıcı girişimcilerin birbirinden faydalanabileceği bir ortam yaratmak istiyoruz." 

Birinci martta seçilecek Türkiye birincisinin mart başında seçileceğini hatırlatan Tijen Mergen, mart - haziran arasında yarışmaya, birincilerin tanışacağı ve deneyimlerin paylaşılacağı yeni bir halka ekleneceğini söyledi. Doğan Gazetecilik İcra Kurulu Başkanı Hanzade Doğan'ın jüri başkanı olarak seçildiğini de belirten Mergen, "Bundan önceki iki yıl jüri, başkanı olmadan toplanıyordu. Bu sene biraz daha kurumsal bir yapıya kavuştuk ve jüri üyeleri içinden bir başkan seçtik" dedi. Yarışmanın diğer jüri üyeleri arasında şu isimler bulunuyor 
"Eser Borak, Bülent Eczacıbaşı, Özer Ertuna, Rifat Hisarcıklıoğlu, Ömer Sabancı, Ethem Sancak, Kerim Taner, Güngör Uras, Ahmet Nazif Zorlu, Rauf Ateş." 



</TEXT>
</DOC>
