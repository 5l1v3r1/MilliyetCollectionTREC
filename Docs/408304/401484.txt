<DOC>
<DOCNO> 401484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sonyas01.html </URL>
<DATE> 2005/12/07/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Bu film Türkiye'yi kızdıracak mı 
</HEADLINE>
<TEXT>

     SOFİA ANGELİDİS Atina DHA 

      YUNAN yönetmen Nikos Perrakis’in Yunanistan’ın Kos Adası’nda görev yapan bir grup askerin hayatını ele alan ’Ege’nin Denizkızları’ adlı komedi filmi bu hafta Yunanistan’da gösterime girdi. 
     Yunanlılar, film çekimleri sırasında tanışan, birbirlerine aşık olan ve deniz kıyısında küçük bir kilisede evlenen Yorgo Seitaridis ile Tuğçe Kazaz’ın oynadığı filmi görmek için gösterime girdiği ilk günden sinema salonlarını doldurdu. 
     Filmde Kos adasında görev yapan askerler bir yandan adanın ve denizin keyfini çıkarıyor bir yandan da olası bir Türk-Yunan savaşına karşı tetikte bekliyor. Adaya bir Türk tatil gemisi yaklaşınca da gerginlik patlak veriyor ve sakin Ege adası olayı büyüten gazeteciler ve aşırı milliyetçilerle doluyor. Askerlerin cinsel istekleri, son yılların siyasi gelişmeleri, hava sahası ihlali iddiaları, ’kayalık krizleri’ ve iki tarafın birbirine kuşkuyla bakması konuları da filmde işleniyor. 
     
     
     YUNAN ASKERLERİ İLE TÜRK KIZLARI ARASINDA SICAK TEMAS’ 

     Tuğçe Kazaz, Arzu Yanardağ, Yetkin Dikinciler ve Turgay Tanülkü gibi Türk oyuncuların da oynadığı filmde, adaya gelen Türk kızların Yunan askerleriyle sevişme sahneleri dikkat çekiyor. 
     Ege’nin Denizkızları filmi hakkında yönetmen Perakis, "Büyük bir adanın yakınında bulunan bir kayalıkta Yunan ve Türk yaşam tarzları karşı karşıya geliyor, ancak bütün olaylar, söylentilere dayanan bir savaş tehdidi altında yaşanıyor. İnanıyorum ki dramatik anları da olan ve iyi sonla biten bir komedi, halkın deşarj olmasına yardım edecek" dedi. 

     
</TEXT>
</DOC>
