<DOC>
<DOCNO> 407234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/yasam/yas04.html </URL>
<DATE> 2005/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Akşamdan kalanlara yağ, bal, ekmek 
</HEADLINE>
<TEXT>


İngiliz bilim adamları, içkinin etkilerini azaltmanın yollarını gösteren bir reçete açıkladı 

DIŞ HABERLER 

İngiliz bilim adamları, yılbaşı öncesinde 'akşamdan kalma'ları kendine getirecek bir reçete hazırladı Ekmek, yağ ve bal... 
Kraliyet Kimya Topluluğu, yağ, bal ve ekmekle yapılan kahvaltının gece içilen içkinin olumsuz etkilerini gidereceğini açıkladı. Balın, vücutta alkol tüketiminden sonra azalan sodyum, potasyum ve fruktozları yenilediği belirtildi. 

İçki öncesi önlemler 
Topluluğun üyelerinden John Emsley, vücudun alkolü 'asetaldehid' adlı bir toksik maddeye dönüştürdüğünü, bu maddenin baş ağrısı, mide bulantısı ve kusmaya neden olduğunu söyledi. Emsley, zamanla asetaldehidin etkisini kaybettiğini, bal ve ekmeğin ise bu süreyi kısalttığını belirtti. Uzmanların akşamdan kalma olmaya karşı önerdikleri diğer önlemler ise şöyle İçki içmeden önce bir bardak süt için, koyu renkli içkiler yerine cin, votka ve tonik gibi iki kez arıtılan içkileri tercih edin, arada birkaç bardak alkolsüz içecek için, ertesi gün bol miktarda sıvı tüketin. 


</TEXT>
</DOC>
