<DOC>
<DOCNO> 401470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sontur26.html </URL>
<DATE> 2005/12/07/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Prof. Terzioğlu'na Kayseri'de ülkücü protestosu 
</HEADLINE>
<TEXT>

     Sabancı Üniversitesi Rektörü Prof. Dr. Tosun Terzioğlu, Erciyes Üniversitesi'nde düzenlenen bir konferansta konuşmasına başladığı sırada, 100 kadar öğrenci tarafından protesto edildi. 
     Referans gazetesinin düzenlediği, Kayseri Büyükşehir Belediyesi, Erciyes Üniversitesi, Sanayi ve Ticaret Odaları ile Açık Toplum Enstitüsü'nün desteklediği, ''Değişen Kayseri'de Eğitim ve Teknokentler'' konulu konferans Sabancı Kültür Sitesi'nde yapıldı. 
     Konferansın başladığı saat 14.00'te, Sabancı Kültür Sitesi'ne eş zamanlı gelen 3 ayrı grup, sessizce salondaki yerlerini aldı. Birarada oturmaya gayret gösteren 100 kadar öğrenci, Erciyes Üniversitesi Öğrenci Derneği Başkanı Osman Yeniay'ın salona girişi anında hep birlikte ayağa kalktı. 
     Erciyes Üniversitesi Rektörü Prof. Dr. Cengiz Utaş, açılış konuşmasında, teknoparkların önemini vurguladı. 
     Teknoparkların, ülkenin ekonomik gelişimine katkıda bulunacağını, kendi üniversitelerinde teknopark kurulum çalışmalarının tamamlandığını kaydeden Utaş, üniversite ve sanayi işbirliğinin bu sayede daha da geliştirilebileceğine dikkati çekti. 
     Referans Gazetesi Genel Yayın Yönetmeni Eyüp Can Sağlık ile Milli Eğitim Bakanlığı Talim ve Terbiye Kurulu Başkanı Ziya Selçuk'un konuşmalarından sonra kürsüye Sabancı Üniversitesi Rektörü Prof. Dr. Tosun Terzioğlu davet edildi. 
     Terzioğlu, konuşmasına başlar başlamaz, salondaki 100 kadar öğrenci hep birlikte ayağa kalkarak, salonu sessizce terketmeye başladı. Terzioğlu'nun, protesto sırasında konuşmasına ara vermediği ve öğrencilerin protestosuna ilişkin hiçbir değerlendirmede bulunmadığı görüldü. 
     Aralarında Melikgazi İlçe Belediye Başkanı Memduh Büyükkılıç ile sanayici ve işadamlarının da bulunduğu kalabalık, protestoyu şaşkınlıkla izledi. 
     Erciyes Üniversitesi Öğrenci Derneği Başkanı Yeniay, AA muhabirine yaptığı açıklamada, protestolarının sadece Prof. Dr. Terzioğlu'na yönelik olduğunu söyledi. 
     Terzioğlu'na, Ermeni Konferansları'na destek veren birisi olarak tepki gösterdiklerini ve demokratik haklarını kullanarak salonu terkettiklerini kaydeden Yeniay, ''Başka hiçbir amacımız yoktu. Herkes ne düşündüğümüzü bilsin'' diye konuştu. 
     
</TEXT>
</DOC>
