<DOC>
<DOCNO> 405281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sondun20.html </URL>
<DATE> 2005/12/21/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Parkta buluşan gençleri döven polisler, Hindistan'ı karıştırdı 
</HEADLINE>
<TEXT>

     Hindistan'da polisin bir parkta buluşan gençleri dövmesine yönelik tepkiler artarken, iki kadın polis açığa alındı. 
     Hindistan'daki televizyon kanalları dün geceden bu yana kuzeydeki Uttar Pradeş eyaletinin Meerut kentinde polislerin genç kız ve erkekleri döverken çekilmiş görüntülerini yayınlıyor. 
     Hindistan medyası, bir çiftin TV kameraları önünde polis tarafından dövülmekten çok utandıkları için evlerine dönmediklerini bildirirken, bir kadın Aaj Tak televizyonu haberlerinde ''Aşık olmak suç mu Polise insanları bu şekilde dövme ve kötü davranma hakkını kim verdi '' diye sordu. 
     Görüntülerden birinde kadın polisler ağlayan bir genç kızı defalarca tokatlarken, saçını çekerken ve iterken gösterilerken, başka bir görüntüde, ellerinde sopalar bulunan erkek polislerin korku içindeki genç kızları dövmeleri için kadın polislere teslim ettiği görülüyor. Televizyon kanalları kızların erkek arkadaşlarının dövülürken çekilen görüntülerini de yayınladı. 
     Hindistan medyası polisin davranışını ''ahlak polisliği'' diye nitelerken, kentte öğrenciler düzenledikleri gösteride ''kahrolsun polis diktatörlüğü'' diye slogan attı ve polis kuklalarını yaktı. 
     Polis ise geçen pazartesi Meerut'ta kalabalık bir parkta ''Romeo operasyonu'' adıyla düzenlediği operasyonun ''kadınların cinsel tacize uğramasını önlemeyi amaçladığını'' ileri sürdü. 
     Kadın örgütlerinin de katıldığı tepkiler polis yetkililerini soruşturma açmaya ve iki kadın polisi açığa almaya zorladı. 
     Hindistan'ın en muhafazakar ve suç oranı en yüksek eyaleti olan Uttar Pradeş'te, aileler çocuklarının evlilik öncesi sevgili olmasını hoş karşılamadığı için, polisin genç aşıkları ailelerine bildirmekle tehdit edip, bunu yapmamak için rüşvet istediği belirtiliyor. 
     
</TEXT>
</DOC>
