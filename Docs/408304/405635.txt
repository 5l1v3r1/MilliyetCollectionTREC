<DOC>
<DOCNO> 405635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sondun34.html </URL>
<DATE> 2005/12/22/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Rusya'dan ABD ve NATO'ya sert eleştiriler 
</HEADLINE>
<TEXT>

     Rusya Genelkurmay Başkanı Yuri Baluyevski, ABD ve NATO ile başta terörle mücadele olmak üzere ilişkilerinin her alanında çifte standart gördüklerini söyledi. 
     Baluyevski, Krasnaya Zvezda gazetesine verdiği demeçte, gelecek yıl, Rus komandolarıyla Türk, Amerikan, Fransız ve İngiliz askerlerinin katılacağı bir eğitim programı düzenleneceğini ve bunun için hazırlıklarını sürdürdüklerini kaydetti. 
     ABD'nin Rusya'ya yönelik politikasında çifte standart olup olmadığı yolundaki bir soru üzerine Baluyevski, şunları kaydetti 
     ''Evet var. Bu çifte standartlar ABD ve NATO ile işbirliğimizin bütün alanlarında görülmekte. Özellikle terörle mücadelede. Ben Çeçenistan'da savaşan 50'den fazla ülke vatandaşının bulunduğunu söylersem yanlış olmaz. Bugün Çeçenistan'da 200'den fazla paralı asker olduğunu söyleyebilirim. Ve bunların birçoğu NATO üyesi ülkelerden. Çok yakın bir zamanda Çeçenistan'da Türk vatandaşı bir paralı asker çatışmalarda öldürüldü.'' Rusya ve Ukrayna arasındaki gaz fiyatı sorununa da değinen Baluyevski, bunun, iki ülke askeri-teknik işbirliğini etkilememesi gerektiğini belirterek, ''Ukrayna ile askeri ve askeri-teknik alanlardaki işbirliğimiz oldukça sınırlı. Bu ilişkilerimizin daha bağımsız olmasını isteriz. Bana göre ilişkilerimizle gaz veya herhangi bir enerji sektörü arasında bir bağlantı olmamalı'' dedi. 
     Ukrayna askeri sanayi sektörünün ürünlerini gaz karşılığında Rusya'ya ihraç edebileceği yolundaki haberlere de değinen Baluyevski, ''Böyle bir konu hakkında hiçbir şey bilmiyorum. Ve soruyorum Sovyetler zamanında yapılan silahlara niçin ihtiyacımız olsun '' diye konuştu. 
     Baluyevski, erken uyarı saldırı füzelerinin Ukrayna'ya yerleştirildiğini belirterek, mevcut anlaşmaların bu tip bilgileri iki ülke menfaatlerine uygun şekilde kullanmayı öngördüğünü kaydetti. 
     
</TEXT>
</DOC>
