<DOC>
<DOCNO> 405427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sonspo25.html </URL>
<DATE> 2005/12/21/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Kobe Bryant çıldırmış olmalı .. Tam 62 sayı attı 
</HEADLINE>
<TEXT>

     Los Angeles Lakers'ın starı Kobe Bryant, çıldırmış olmalı .. Staples Center'ı dolduran 19 bin seyirci, NBA tarihinin inanılmaz gecelerinden birini yaşadı... Mor-Sarı'ların Dallas Mavericks'i 112-90 yendiği olaylı maçın üç periyotu tam bir Kobe Şov'a dönüştü... 
     NBA'de Los Angeles Lakers'ın Dallas Mavericks'i 112-90 yendiği maçta 62 sayı atan Kobe Bryant, NBA tarihinde bir maçta en fazla sayı atan 11'inci oyuncu oldu ve efsaneler arasına girdi. 
     NBA tarihinin en iyi oyuncuları arasında anılmak istediğini her fırsatta belirten Kobe Bryant nihayet bu amacına ulaştı. 
     Kobe, bu sabaha karşı oynanan maçta Dallas potasına 62 sayı göndererek, NBA tarihinde 60 sayı barajını aşan 19'uncu oyuncu oldu. 
     Ligde 60 sayı barajını geçen son oyuncu, geçtiğimiz yıl 12 şubatta oynanan Philedelphia 76ers-Orlando Magic maçında Magic potasına 60 sayı bırakan Allen Iverson olmuştu. 
     27 yaşındaki yıldız oyuncunun skoru aynı zamanda, 1993-94'deki San Antonio Spurs-Los Angeles Clippers finalinde Spurs adına 71 sayı üreten David Robinson'dan sonraki en fazla sayı oldu. 
     Bu sezon 12 aralıkta Dallas'ta oynanan ve Los Angeles Lakers'ın 109-106 kazandığı maçta da 43 sayı atan Kobe, 62 sayısının 32'sini ilk yarıda attı. 
     Kobe'nin 30 sayı kaydettiği üçüncü çeyrek ise lig tarihinde bir çeyrekte bir oyuncunun en çok sayı attığı dördüncü 12 dakika olarak yerini aldı. 
     Bu çeyrekte Kobe, 13 kere denediği iki sayılık atışlarda yedi, 16 kere denediği serbest atışlarda ise 14 isabet kaydetti. Çeyreğin bitimine 4.4 saniye kala attığı ve Lakers'ı 95-61 öne geçiren üçlük ise final oldu. 
     İlk üç çeyrekte 62 sayı atan Kobe Bryant, son çeyrekte yedekler arasındaydı. Kobe, daha önceki kariyer rekorunu kırdığı 14 ocak 2002'de oynanan ve 56 sayı attığı Memphis Grizzlies maçında da dördüncü çeyreği oynamamıştı. 
     Lakers'ın yıldızı maç boyunca denediği 31 iki sayılık atışta 18, 10 üç sayılık atışta dört ve 25 serbest atışta 22 isabet kaydetti. Hiç asist yapamadı, üçü hücum sekiz ribaund aldı ve iki de top kaybetti. 
     62 sayı, Kobe'nin sayı ortalamasını da bir anda yükseltti ve 31.3'den 32.5'e çıkardı. Kobe, sayı ortalamasında Philedephia'dan Allen Iverson'ın ardında ikinci sırada bulunuyor. 
     Kobe'nin sayılarıyla şok olan Dallas Mavericks ise maç boyunca kullandığı 94 iki sayılık atışta 34, 15 üç sayılık atışta iki ve 30 serbest atışta 20 isabet buldu. 
     
</TEXT>
</DOC>
