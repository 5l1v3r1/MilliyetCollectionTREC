<DOC>
<DOCNO> 400301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/son/sontur09.html </URL>
<DATE> 2005/12/03/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Bir Bağ-Kur'luya 4 sağlık karnesi 
</HEADLINE>
<TEXT>

     Göksel Yıldırım 

Bağ-Kur'da bir sigortalının, kendisi ve ailesine aldığı ortalama 4 karne ile sağlık hizmetinden yararlandığı belirlendi. 
     AA muhabirinin aldığı bilgiye göre, Bağ-Kur Genel Müdürlüğü, Ekim ayı itibariyle, 1 milyon 784 bin 200'ü halen prim ödeyen, 2 milyon 741 bin 242 sigortasına sağlık karnesi verdi. 
     Bu kişilerin yakınları ile birlikte, kurumdan sağlık karnesi alanların sayısı 10 milyon 190 bin 685'i buldu. 
     Böylece Bağ-Kur, aldığı primler karşılığında, ortalama 4 sağlık karnesiyle, sigortalıların kendilerine ve yakınlarına sağlık hizmeti verdi. 
     Kurum, sigortalılarının yanı sıra 2 milyon 702 bin 169 sigortalı eşine, 4 milyon 436 bin 25 sigortalı çocuğuna, 189 bin 999 sigortalı annesine ve 121 bin 250 sigortalı babasına sağlık karnesi düzenleyerek sağlık hizmeti sundu. 
     Bağ-Kur'dan sağlık karnesi alanların yüzde 43'ünü sigortalıların çocukları, yüzde 27'şerlik kısımları kendileri ve eşleri, yüzde 2'sini sigortalı anneleri ve yüzde 1'ini sigortalı babaları oluşturdu. 
     Kurum, en çok sağlık karnesini 958 bin 242 adet ile İstanbul'da, en az sağlık karnesini ise 10 bin 22 adet ile Hakkari'de verdi. 
     
     FİNANSMAN 
     Bağ-Kur Genel Müdürü Saner Güngör, AA muhabirine yaptığı açıklamada, sigortalı kayıtlarının güncellenmesi, ilaç ve eczanelerle ilgili denetimler sonunda, kurumdan verilen sağlık karnesi sayısında yaşanan artışın, bu yıl makul bir düzeyde gerçekleştiğini söyledi. 
     Güngör, sağlık harcamalarının da bu gelişmeye paralel olarak sınırlı bir artış gösterdiğini bildirdi. 
     Aile başına düşen sağlık karnesi sayısının fazla olmasının sağlık hizmeti finansmanı olumsuz etkilediğini anlatan Güngör, şöyle konuştu 
     ''Bu tür durumlarda, karne başına prim düzenlemesi veya karne sayısına sınırlama getirmek düşünülebilir. Sağlık çok pahalı bir hizmet. Bir kişinin ödediği primlerle 8-10 kişiye sağlık karnesi verilmesi gibi durumlar, sunulan hizmetin maliyeti düşünüldüğünde finansmanda ciddi sıkıntılar yaratıyor. Sağlık primi oranlarının yükseltilmesi de seçeneklerden biri olabilir.'' 
     
</TEXT>
</DOC>
