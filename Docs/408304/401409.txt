<DOC>
<DOCNO> 401409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sonsiy20.html </URL>
<DATE> 2005/12/07/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Antalya Büyükşehir Belediye Başkanı Turistleri kısıtlamak sıkıntı yaratır 
</HEADLINE>
<TEXT>

     Antalya Büyükşehir Belediye Başkanı Menderes Türel, içkili yer bölgeleri ile ilgili olarak "Turiste hayal satıyoruz. Turist mutluluk hayalleriyle geliyor. Bu hayaller içinde onları kısıtlamaya sokmak sıkıntı yaratır" dedi. 
     Türel, AA muhabirine yaptığı açıklamada, son günlerde çeşitli tartışmalara neden olan, içki ikram edilen yerlerin bir araya toplanması çalışmalarını değerlendirdi. 
     Türel, turizm bölgelerinde bu konuya daha çok hassasiyetle yaklaşılması gerektiğini söyledi. 
     Antalya’da da kararın İl Genel Meclisi’nce ele alınacağına dikkati çeken Türel, Büyükşehir Belediyesi olarak içkili yer bölgeleri konusunda çalışmaları olmadığını belirtti. 
     Şu anda alınmış bir karar olmadığına da işaret eden Türel, "Karar almadan bu yaklaşımlara girilmesi doğru değil. Bunlar, bir kaşık suda fırtına koparmaktan öte bir yaklaşım değil. Turizm hassasiyetleri göz önüne alınarak hareket edilecektir ve edilmeye devam edilecektir" diye konuştu. 
     Antalya’nın bir turizm şehri olduğuna işaret eden Türel, şöyle devam etti 
     "Büyükşehir Belediyesi olarak içkili yer bölgeleri konusunda bir çalışmamız yok ancak Antalya’nın turizm kenti olmasının hassasiyetine dikkat etmek lazım. Turiste hayal satıyoruz. Turist, mutluluk hayalleriyle geliyor. Bu hayaller içinde onları kısıtlamaya sokmak sıkıntı yaratır." 

     
</TEXT>
</DOC>
