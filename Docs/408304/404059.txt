<DOC>
<DOCNO> 404059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sonspo09.html </URL>
<DATE> 2005/12/16/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Fenerbahçe ile Denizlispor, ligde yarın 29. randevuda... 
</HEADLINE>
<TEXT>

     Fenerbahçe ile Denizlispor, ligde yarın 29. kez karşı karşıya gelecek. 
     Denizlispor'un Birinci Lig'e yükseldiği 1983-84 sezonundan itibaren iki takım arasında yapılan 28 lig maçında, sarı-lacivertliler 18, yeşil-siyahlılar ise 4 galibiyet elde ederken, 6 maç da berabere sonuçlandı. 
     ''Sarı Kanaryalar''ın attığı toplam 66 gole, ''Horozlar'' 26 golle karşılık verebildi. 
     İki takım arasında geçen sezon yapılan lig maçlarında Fenerbahçe İstanbul'da 2-0, Denizlispor da Denizli'de aynı skorla galip gelmişti. 
     
     DENİZLİSPOR'UN İSTANBUL'DA GALİBİYETİ YOK 
     Fenerbahçe ile Denizlispor arasında İstanbul'da yapılan lig maçlarında, sarı-lacivertli ekibin büyük üstünlüğü göze çarpıyor. 
     İki takım arasında İstanbul'da yapılan 13 lig maçında, Fenerbahçe 12 galibiyet alırken, 1 maç berabere sonuçlandı ve Denizlispor, lig maçlarında Fenerbahçe'ye karşı deplasmanda henüz galibiyet elde edemedi. 
     İstanbul'da Fenerbahçe'nin 43 golüne, Denizlispor 9 golle karşılık verebildi. 
     Denizlispor, İstanbul'daki tek beraberliğini 14 Ekim 1995 tarihinde 0-0'lık skorla alırken, rakip sahadaki son 7 maçı da yitirdi. 
     Bu arada, 1983-84 sezonunda iki takımın lig tarihindeki ilk sınavı, Fenerbahçe'nin cezası nedeniyle Eskişehir'de oynanmış ve sarı-lacivertli takım 3-1 galip gelmişti. 
     
     FENERBAHÇE 2 KEZ 7-0 KAZANDI 
     Fenerbahçe, Birinci Futbol Ligi tarihindeki en farklı skorlu galibiyetlerden 2'sini Denizlispor karşısında elde etti. 
     Sarı-lacivertliler, 1984-85 ve 1996-97 sezonlarında yeşil-siyahlı takımla Fenerbahçe Stadı'nda yaptığı maçlardan 7-0'lık sonuçlarla galip ayrıldı. 
     
</TEXT>
</DOC>
