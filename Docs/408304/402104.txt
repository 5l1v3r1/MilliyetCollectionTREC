<DOC>
<DOCNO> 402104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sonspo17.html </URL>
<DATE> 2005/12/09/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Mecidiyeköy'de derbi heyecanı... 
</HEADLINE>
<TEXT>

     Galatasaray ile Beşiktaş futbol takımları Turkcell Süper Ligi'nin 16. haftasında yarın, 2005'in son derbi maçında karşı karşıya gelecek. 
     Ali Sami Yen Stadı'nda saat 19.00'da başlayacak ve Digitürk Lig TV'den naklen yayınlanacak maçta, kariyerinde ilk kez derbi maç yönetecek olan hakem Cüneyt Çakır görev yapacak. 
     Cüneyt Çakır'ın yardımcılıklarını Bahattin Duran ile Alpaslan Dedeş yapacak. Dev maçın 4. hakemi ise Mehmet Fatih Gökçe. 
     Öte yandan maçın hakem gözlemciliğini Murat Ilgaz, federasyon temsilciliklerini ise Hatip Çopur ile Haluk Çetin yapacak. 
     
     HAZIRLIKLAR TAMAMLANIYOR 
     Ezeli rakipler, hazırlıklarını bugün yapacakları antrenmanlarla tamamlayacaklar. 
     Galatasaray ve Beşiktaşlı futbolcular, basına kapalı yapılacak antrenmanların ardından kampta maç saatini beklemeye başlayacaklar. 
     
     GALATASARAY TAKİPTE 
     Derbi maça ev sahipliği yapacak Galatasaray'da bütün hesaplar galibiyet üzerine kuruldu. 
     Ali Sami Yen Stadı'nda büyük taraftar desteği altında oynayacak olan sarı-kırmızılılar, derbi maça Fenerbahçe'nin 4 puan gerisinde, ikinci sırada başlayacak. 
     İki hafta önce derbide kendi evinde ezeli rakibi Fenerbahçe'ye yenilerek taraftarlarını üzen ''Cim Bom'', bu kez Beşiktaş'ı yenerek, hem taraftarlarıyla barışmak, hem de zirve takibini sürdürmek amacında. 
     
     BEŞİKTAŞ YÜKSELİŞTE 
     Derbi maça lider Fenerbahçe'nin 14, 2. Galatasaray'ın 10, 3. Kayserispor'un da 4 puan gerisinde, 4. sırada başlayacak Beşiktaş ise yeni teknik direktörü Jean Tigana ile yakaladığı çıkışı sürdürmek istiyor. 
     Fransız teknik adam yönetiminde ligde oynadığı son 2 maçı da 3-1'lik skorlarla kazanan siyah-beyazlılar, derbi maçtan da galibiyetle ayrılarak, bu sezon ligde ilk kez 3 maç üst üste galip gelmek amacında. 
     
     GALATASARAY CEPHESİ 
     Galatasaray, derbi maç öncesi sakat ve cezalı oyuncular bakımından sıkıntılı bir hafta geçirdi. 
     Sarı-kırmızılı takımda kırmızı kart cezalısı Tomas ile sakatlığı süren Hasan Şaş, Beşiktaş'a karşı forma giyemeyecek. ''Cim Bom''da, ayrıca Hakan ve Ergün'ün de sakat. 
     Takımla birlikte idmanlara dün başlayan Cihan ve Uğur'un derbide oynayabilecekleri, Ergün'ün kasığındaki sakatlığın tedavisinin sürdüğü, durumunun maç günü belli olacağı, dünkü idmanda alt adelesine darbe alan ve ödem oluşan Hakan Şükür'ün durumunun da bugün yapılacak kontrolde netleşeceği açıklandı. 
     Teknik Direktör Eric Gerets'in savunmada Tomas'ın yerine büyük olasılıkla Yalçın'ı görevlendirmesi, forvetteki tercihini ise, Hakan oynayabilecek duruma gelse bile, geçen haftaki gibi Ümit-Necati ikilisinden yana kullanması bekleniyor. 
     
     BEŞİKTAŞ CEPHESİ 
     Beşiktaş'ta ise sakat ve cezalı oyuncu sayısı ezeli rakibine oranla daha fazla. 
     Siyah-beyazlı takımda kırmızı kart cezalıları Ailton ve Koray ile sakatlıkları süren Tayfur, Ahmet Dursun ve Gökhan, derbide forma giyemeyecek. Sakatlığı süren Okan'ın ise durumunun maçtan önce netlik kazanacağı bildirildi. 
     Siyah-beyazlılarda sakatlıkları geçen Sergen ve Tümer'in oynayabilecek duruma gelmesi ise teknik heyeti sevindiriyor. 
     Son maçlardaki kadroyu bozmak istemeyen Tigana'nın, Sergen-Tümer ikilisinden birisine görev vermesi bekleniyor. 
     
     OLASI İLK 11'LER 
     Ezeli rakiplerin derbide sahaya şu olası ilk 11'lerle çıkması bekleniyor 
     Galatasaray Mondragon, Cihan, Song, Yalçın, Orhan, Sabri, Saidou, Iliç, Ergün Ayhan , Necati, Ümit. 
     Beşiktaş Cordoba, Ali Tandoğan, İbrahim Toraman, Mustafa, Adem, Okan Sergen , Kleberson, Çağdaş, İbrahim Üzülmez, Ahmed Hassan, İbrahim Akın. 
     
</TEXT>
</DOC>
