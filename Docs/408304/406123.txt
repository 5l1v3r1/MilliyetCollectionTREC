<DOC>
<DOCNO> 406123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sonyas05.html </URL>
<DATE> 2005/12/23/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Ermeni yazar Dabağyan'dan, Manukyan’ın hayatının film yapılmasına tepki 
</HEADLINE>
<TEXT>

     
     Davut AKTAŞ SAMSUN, DHA 
     
SAMSUN’da konferans veren Ermeni asıllı Tarihçi- Yazar Levon Panos Dabağyan, Hülya Avşar’ın ünlü genelev patroniçesi Matild Manukyan’ın hayatını oynayacağı filme ağır eleştirilerde bulundu. Dabağyan, Bizi aşağılamak için, Türk’e karşı düşmanlık duyalım diye yapıyorlar. Türkiye’ye hizmet etmiş bir Ermeni yok mu bu ülkede. Agop Paşa’nın hayatını filme alın'' diye konuştu. Levon Panos Dabağan ayrıca kendisiyle Ermenice röportaj yapmak isteyen bir gazetecinin talebine de sert çıkarak, Ermenice röportajı Ermenistan’dan gelen adama yaptırırsın. Ben Türk’üm'' diye cevap verdi. 
     Samsun İlkadım Belediyesi’nin daveti üzerine Türk Tezi ve Uluslararası Alanda Ermeni Meselesi’ konulu konferans vermeye gelen Tarihçi- Yazar Levon Panos Dabağyan, ilginç açıklamalarda bulundu. AKP’li İlkadım Belediye Başkanı Erdoğan Tok’u makamında ziyaret eden Dabağyan burada yaptığı açıklamada, tarih boyunca Türkler ile Ermenilerin çok iyi anlaştığını söyledi. Türk milleti ile Ermenilerin bir düşmanlığının olmadığını ve hep kardeş gibi yaşadıklarını belirten Levon Panos Dabağyan, bugün olayların saptırıldığını anlattı. 
     
     AGOP PAŞA’NIN HAYATINI FİLME ALIN'' 
     Hülya Avşar’ın, 17 Şubat 2001 tarihinde İstanbul’da vefat eden ünlü genelev patroniçesi Matild Manukyan’ın hayatını oynamayı düşündüğü filmle ilgili eleştiride bulunan Yazar Levon Panos Dabağyan, Bir insan eğer hizmet vermek istiyorsa memleketi ona imkan tanır. İmkan tanımak bir yana adam kalkmış, Hülya Avşar film çevirecekmiş. Ermeni bir malum kadın vardı biliyorsunuz. Onun hayatını filme alacakmış. Bizi aşağılamak için. Türk’e karşı düşmanlık duyalım diye yapılıyor bunlar. Sistemli şekilde yapılıyor'' dedi. Dabağyan sözlerini şöyle sürdürdü 
     Türkiye’ye hizmet etmiş bir Ermeni yok mu bu ülkede. Onun hayatını filme alın. Selahattin camilerinin mimarlarının bir çoğu Ermenidir. Onlardan birinin hayatını filme alın. Agop Paşa’nın hayatını filme alın. Hayır bunu yapmıyorlar. Efendim Van Üniversitesi Rektörü suç işlemiş ne olduğunu bilmiyorum. Davası devam ediyor. Ermeni asıllıdır. Peki Ermeni asıllı olmak suç mu teşkil ediyor.'' 
     
     ERMENİCE RÖPORTAJ TEKLİFİNE KIZDI 
     Türk- Ermeni meselesinin düzelmesini istemeyenlerin olduğunu söyleyen Tarihçi- Yazar Levon Panos Dabağyan, soykırım’ diye bir meselenin de olmadığını belirtti. Bunu batının uydurduğunu kaydeden Dabağyan sunları söyledi 
     Yabancıları bizim meselemiz ilgilendirmiyor. Ben yabancıya hesap vermek zorunda değilim. Ama, sen AB’ye girmek isterken, şu şu maddeleri yerine getirmezsen bu iş düzelmez. Ermeni meselesini tekrar gündeme getiririm’ diyorlar. Getirirsen getir, bana ne’. Bunu dememiz lazım. Orhan Pamuk gibi insanlar kullanılıyor. Orhan Pamuk’u muhattap olarak görmem. Bu konuda onun ipleri kimin elindeyse onlarla ben uğraşırım.'' Konuşmasının sonunda kendisiyle Ermenice röportaj yapmak isteyen İHA muhabirine de sert tepki gösteren Levon Panos Dabağyan, Ermenice röportajı Ermenistan’dan gelen adama yaptırırsın. Ben Ermenice röportaj yapmam. Ben Türk’üm'' diye cevap verdi. 
     
</TEXT>
</DOC>
