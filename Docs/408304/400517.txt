<DOC>
<DOCNO> 400517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/sontur16.html </URL>
<DATE> 2005/12/04/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
İsviçre'de pitbull saldırısında ölen Türk çocuk toprağa verildi 
</HEADLINE>
<TEXT>

     İsviçre'nin Zürih kenti yakınlarındaki Oberglatt banliyösünde, pitbull cinsi 3 köpeğin saldırısı sonucu hayatını kaybeden 6 yaşındaki Süleyman Yıldırım'ın cenazesi, Denizli'nin Acıpayam İlçesi'ne bağlı Kumavşar Beldesi'nde toprağa verildi. 
     THY uçağıyla Zürih'ten İstanbul'a, oradan da Antalya'ya getirilen Süleyman Yıldırım'ın cenazesi, daha sonra, karayoluyla Burdur'un Gölhisar İlçesi'ne bağlı Çamköy'e götürüldü. 
     Cenaze, Çamköy'de Yıldırım ailesi üyelerince karşılandı. 
     Amca Kamil Yıldırım, basın mensuplarına yaptığı açıklamada, yeğeni Süleyman Yıldırım ve arkadaşlarının önüne, kreşe giderlerken pitbull cinsi köpeklerin çıktığını ve küçük çocuğa saldırdığını söyledi. 
     Kamil Yıldırım, Süleyman Yıldırım'ın helikopterle hastaneye kaldırıldığını ancak kurtarılamadığını kaydetti. 
     Yıldırım, ''Köpeklerin sahibinin İtalyan asıllı bir köpek yetiştiricisi olduğunu ve daha önce de benzer olaylara karıştığını öğrendik. Bir avukat tutarak konunun takipçisi olacağız. İsviçre maçında bir damla kan akmadı ama olay büyük yankı uyandırdı. Şimdi ise sessiz kalındı'' dedi. 
     Süleyman Yıldırım'ın ailesi de pitbull cinsi köpeklerin yetiştirilmesinin yasaklanmasını istedi. 
     Çamköy'de cami morgundan alınan cenaze, Süleyman Yıldırım'ın annesi Adile Yıldırım'ın memleketi olan Denizli'nin Acıpayam İlçesi'ne bağlı Kumavşar Beldesi'ne götürüldü. 
     Cenaze, mezarlıkta kılınan namazın ardından defnedildi. 
     Bu arada, cenaze törenini İsviçre'den gelen basın mensupları da izledi. 
     İsviçre'nin Zürih kenti yakınlarındaki Oberglatt banliyösünde yaşayan Yıldırım ailesinin 6 yaşındaki oğulları Süleyman, 1 Aralık'ta kreşe giderken 3 pitbull cinsi köpeğin saldırısına uğramış, ağır yaralanan küçük çocuk, helikopterle kaldırıldığı hastanede hayatını kaybetmişti. 
     
</TEXT>
</DOC>
