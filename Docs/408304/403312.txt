<DOC>
<DOCNO> 403312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sondun18.html </URL>
<DATE> 2005/12/14/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Seçimlere bir gün kala Irak yine savaş alanı... 
</HEADLINE>
<TEXT>

     Irak'ta, yeni anayasanın kabulünden sonra yapılacak ilk parlamento seçimlerine bir gün kala şiddet olayları devam ediyor. 
     Devrik Devlet Başkanı Saddam Hüseyin'in doğum yeri Tikrit'te, silahlı bir grubun seçim sandıklarınını bulunduğu binaya saldırdığı bildirildi. 
     Polis kaynakları, saldırganlar ile güvenlik kuvvetleri arasında yaklaşık yarım saat süren çatışma olduğunu, yaralanan veya ölen olmadığını söylediler. 
     Bağdat'ın yaklaşık 100 kilometre kuzeyindeki Samarra'da da, yol kenarına yerleştirilen bombayla saldırı düzenlendiği belirtildi. Irak güvenlik kuvvetlerinin hedef alındığı saldırıda bir çocuğun öldüğü, bir sivilin yaralandığı kaydedildi. 
     Başkentin 180 kilometre kuzeyindeki Beyci'de düzenlenen saldırıda ise Ticaret Bakanlığı'nda çalışan bir kişi, silahlı kişilerce vurularak öldürüldü. 
     Musul'da da yol kenarına yerleştirilen bomba, iki polis memurunun ölümüne neden oldu. 
     Bu arada, Iraklı sınır muhafızları, binlerce sahte oy pusulasının ele geçirildiğine dair iddiaları yalanladı. 
     İran'dan Irak'a giren bir TIR içinde binlerce oy pusulası bulunduğu iddia edilmişti. 
     
</TEXT>
</DOC>
