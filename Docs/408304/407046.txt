<DOC>
<DOCNO> 407046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sonsiy27.html </URL>
<DATE> 2005/12/27/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Başbakan Erdoğan'dan Baykal'a yanıt... 
</HEADLINE>
<TEXT>

     Başbakan Recep Tayyip Erdoğan, ''CHP'nin Türkiye'nin en eski partisi olarak hava attığını'' ifade ederek, ''Atatürk'ün üzerinden siyaset yapmaya kalkıyorsunuz. Bu millet sizi iktidar yapmadı, yapmayacak, böyle bir beklenti içine girmeyin, alamazsınız... Yok böyle bir şey, gelemezsiniz'' dedi. 
     TBMM Genel Kurulu'nda, 2006 Yılı Merkezi Yönetim Bütçe Kanunu Tasarısı ile 2004 Mali Yılı Kesinhesap Kanunu tasarılarının tümü üzerindeki son görüşmelerde söz alan Başbakan Erdoğan, milletvekillerinin inandıklarını, düşündükleri gibi söyleyebileceklerini ifade etti. 
     CHP Genel Başkanı Deniz Baykal'ın konuşmasının, Mevlana'yı anma törenleri ile ilgili bölümünde, eline bazı fotokopiler ve gazeteler alarak kürsüde konuştuğunu belirten Erdoğan, ''Eğer ben fotokopileri çıkarmaya başlarsam cemazi-yel evveliniz geçmişiniz çok kötü'' dedi. 
     Baykal'ın Parlamento'da uzun süre görev yaptığını, adete ''duayen'' olduğunu bildiren Erdoğan, şöyle konuştu 
     ''Bakanlık yaptığınız dönemlerde bu ülkede enerjide neler çektiğimizi çok iyi biliyoruz. Enerji kuyruklarını nasıl oluşturduğunuzu, burada milletvekillerinin nasıl üşüdüğünü biliyoruz. Bidonlarla kuyruklarda nasıl beklendiğini çok iyi biliyoruz. O dönemleri bilenler var. Fakat ben bunun üzerinde fazla durmak istemiyorum. Ben 'düne ait ne varsa, dünde kaldı cancağızım, bugün artık yeni şeyler söylemek lazım' diyen Mevlana terbiyesi ile konuşmak istiyorum.'' 
     
     ŞEB-İ ARUZ TÖRENLERİ 

     Deniz Baykal'ın Şeb-i Aruz törenlerinde konuşma talebi geldiği zaman, Konya Valisi'nin kendisini aradığını bildiren Erdoğan, ''teamülde böyle bir şey var mı '' sorusuna valinin ''yok'' yanıtını verdiğini, kendisinin ise ''ana muhalefet lideridir o da konuşsun'' dediğini kaydetti. 
     Başbakan Erdoğan, ''ya olduğun gibi görün, ya göründüğün gibi ol'' ifadesinin kendisine değil, Mevlana'ya ait olduğunu vurgulayarak, ''yarası olan gocunur, niye gocunuyorsun Ben orda 'ya olduğun gibi görün ya göründüğün gibi ol' derken sizin zatınızı kastetmedim ki... Ben orada Mevlana'nın 7 maddesini okudum. 'Sevgide güneş gibi ol, dostluk ve kardeşlikte akarsu gibi ol, hataları örtmede gece gibi ol, tevazuda toprak gibi ol, öfkede ölü gibi ol' dedim. Ne olursa olsun, 'ya olduğun gibi görün ya göründüğün gibi ol' dedim'' diye konuştu. 
     
     ''BAYKAL BAŞÖRTÜSÜ DAĞITTI'' 

     ''Biz başörtüsü, yazma dağıttığımız zaman söz olur, ama Sayın Baykal dağıttığı zaman söz olmaz'' diyen Erdoğan, ''Deniz Baykal'ın Bosna'ya gittiği zaman başörtüsü ve yazma dağıtmakla meşhur olduğunu'' savundu. Erdoğan, Baykal'ın o seyahati anlatarak, bundan prim yapmaya çalıştığını söyledi. 
     CHP'lilerin tepki göstermesi üzerine TBMM Başkanvekili İsmail Alptekin, milletvekillerini sessiz olmaları konusunda uyardı. 
     Muhalefetin öneri sunması gerektiğine işaret eden Erdoğan, Baykal'ın konuşmasında bir tane bile öneri olmadığını kaydetti. Erdoğan, ''Arkadaşım oradan seslendiği zaman ona ne diyorsun 'Gel de anlatıyım' diyorsun. Burada anlatacaksın... Millet dinlesin seni, biz de dinleyelim'' dedi. 
     
     ''İDDİASINI İSPATLA MÜKELLEFTİR'' 

     Başbakan Erdoğan, şunları kaydetti 
     ''Yattınız, kalktınız sadece bakanıma belden aşağı vurmaktan başka bir şey yapmadınız. Aynı şeyleri konuştunuz, aynı ifadeleri kullandınız. Oğlundan başladınız, eşinden çıktınız. Bir edep var, adap var ya... Nasıl bunu yaparsınız Bu, bir siyasetin ahlakına sığmıyor. Bakanımı eleştirirsin, yanlışlarını söylersin ama önerini de getirirsin. Siz bunu yapmıyorsunuz, sadece duyumlarla hareket ediyorsunuz. Bu işin esası bellidir. Müddei iddia eden , iddiasını ispatla mükelleftir. İddiasını ispatlayamayan... Ben işte oraya 3 tane nokta koyuyorum.'' Bütçelerin rakamlar manzumesi olmadığı görüşüne katıldığını ifade eden Erdoğan, bütçeyi eleştirirken, eleştirel yaklaşıma ''evet'', ama çirkin yaklaşımlara ''hayır'' dediğini anlattı. 
     
     ''GELEMEZSİNİZ'' 

     Erdoğan, ''Siz bu ülkenin en eski partisi olarak hava atıyorsunuz. Atatürk'ün üzerinden siyaset yapmaya kalkıyorsunuz. Gazetelere boy boy ilan verdiniz, ama bu millet sizi yine iktidar yapmadı, yapmayacak zaten, böyle bir beklenti içine girmeyin, alamazsınız. Yok böyle bir şey, gelemezsiniz'' diye konuştu. 
     Türkiye'de 1999 ve 2001 yıllarında ekonomik krizler yaşandığını ve bu krizlerde iktidarda hangi partiler olduğunu soran Erdoğan, ''Şu anda o iktidarın temsilcilerinden burada olan var mı Var. Şu anda Türkiye'de kriz dönemi yok, güven ve istikrar dönemi yaşanmaktadır'' dedi. 
     Başbakan Erdoğan, CHP sıralarından laf atılması üzerine, ''Sayın genel başkanın anlattıkları ne derece doğru bizim anlatacaklarımız ne derece doğru... Bunların hepsini mukayeseli olarak anlatacağım. Merak etmeyin, dersime iyi çalıştım'' dedi. 
     
     "DÜRÜST DAVRANMIYORSUNUZ, DOĞRU KONUŞMUYORSUNUZ" 

     Başbakan Recep Tayyip Erdoğan, muhalefetin "borç stoku arttı" diyerek milleti aldatmaması gerektiğini ifade ederek, "Borçtan korkmuyoruz, rahatsız değiliz. Neden Çünkü artık üreten Türkiye var" dedi. 
     Başbakan Erdoğan, kendisine laf atan CHP milletvekillerine, "Şu anda ülkenin başbakanı konuşuyor, bir genel başkan konuşuyor. İşte ölçüyü görüyorum. Milletimiz de görüyor, notunuzu veriyor" dedi. 
     Yeterlilik, saygınlık ve güvenirliliğin temel prensipleri olduğunu ifade eden Erdoğan, "Biz öyle söz verip, 10 yıl sonra açılış yapmıyoruz. Söz verdiğimiz tarihte gelip açılış yapıyoruz. İşte farkımız bu" diye konuştu. 
     Muhalefetin, konuşmalarında "Durumumuz felaket, her geçen gün daha da kötüye gidiyoruz" ifadelerinin ortaya konulduğunu belirten Erdoğan, "ayaklarını yere sağlam bastıklarını ve rakamların hayali olmadığını" söyledi. Erdoğan, muhalefetten, kağıdı kalemi ellerine alıp hesap yapmalarını isteyerek, iktidarları döneminde Irak krizi, petrol krizi ve ABD'nin faiz artırımının yaşandığını hatırlattı. Türkiye'nin bu krizlerden etkilenmediğini ifade eden Erdoğan, 2002'de yüzde 29.7 olan tüketici fiyat endeksinin, 2005 sonunda yüzde 7.5 olarak gerçekleşeceğini söyledi. 
     Başbakan Erdoğan, 2002 yılında devlet iç borçlanma senetlerinin faizinin yüzde 49.8 olduğunu, 2005'te bu rakamın yüzde 14.1 olarak gerçekleştiğini belirterek, 2002'de 275 katrilyon lira olan gayri safi milli hasılanın GSMH , 2005'te 485 katrilyon liraya çıktığını kaydetti. 
     "CHP Genel Başkanı Deniz Baykal bu bölümü iyi dinlesin" diyen Başbakan Erdoğan, GSMH'deki 210 katrilyon liralık artışa dikkati çekti. Aynı dönemde kişi başına milli hasılanın 2 bin 598 dolardan 5 bin dolara yükseldiğini ifade eden Erdoğan, İMKB endeksinin de 10 bin 370'den 39 bin 139'a çıktığını hatırlattı. 
     Bu rakamların, bir ülkenin ekonomisinin nereden nereye geldiğini göstermesi bakımından önemli olduğunu bildiren Başbakan Erdoğan, "Yarın iktidar olursanız, siz de bu rakamlarla konuşacaksınız" dedi. 
     
     FAİZ HARCAMASI 

     Başbakan Erdoğan, 2002 yılında bütçeden yapılan faiz harcamalarının 51.9 katrilyon lira olduğunu, bu rakamın 2005 itibariyle 46.4'e düştüğünü belirterek, faiz ödemelerinin 10.4 katrilyon lira azaldığını söyledi. 
     Dış ticaret açığının kontrol altında olduğunu ve bundan endişe duymadıklarını bildiren Erdoğan, bu açığın başarıyla yönetildiğini kaydetti. Türkiye'nin hasret kaldığı başarılara imza koyduklarını savunan Erdoğan, milli gelirin 5 bin dolara, satın alma gücünün ise 8 bin 500 dolara yükseldiğini belirtti. 
     Faiz ödemelerinin milli gelire oranının 2002 yılında yüzde 18.9 olduğunu, bu oranın 2005'te yüzde 9.6'ya gerilediğini anlatan Başbakan Erdoğan, 2002 yılında toplanan her 100 liranın 87 lirasının faize gittiğini, bugün toplanan her 100 liranın da 38.8 lirasının faize gittiğini kaydetti. Erdoğan, "Bunu nasıl göremiyorsunuz, insaf..." dedi. 
     
     BORÇ STOKU 

     Başbakan Erdoğan, kamunun net borç stokunun 2002'de 132 milyar dolar, 2005'ta ise 198 milyar dolar olduğunu ifade ederek, kamunun toplam net borç stokunun milli gelire oranının, aynı dönemde yüzde 78.6'dan yüzde 56.9'a gerilediğini bildirdi. Hesapların bu rakamlara göre yapıldığını kaydeden Erdoğan, " Borç stoku arttı diye milleti aldatmayın. Borç yiğidin kamçısıdır işte buna denir" diye konuştu. 
     ABD ve Japonya'nın, dünyanın en borçlu ülkeleri olduğuna, ancak bir sorun yaşamadıklarına işaret eden Erdoğan, bunun nedeninin, borçların GSMH'ye oranının düşük tutulması olduğunu söyledi. 
     Borçtan korkmadıklarını, rahatsız olmadıklarını bildiren Erdoğan, "Çünkü artık üreten Türkiye var. Dürüst davranmıyorsunuz. Doğruyu konuşmuyorsunuz. Bu kürsüden milleti aldatmayın. Halep oradaysa, arşın burada. Gazete kupürleriyle değil, devletin rakamlarıyla konuşuyorum" dedi. Bankalardaki YTL cinsi tasarrufların da yüzde 75.4'e yükseldiğini kaydeden Erdoğan, milletin hükümete güvendiğini söyledi. 
     
     "EL KOL HAREKETİ YAPMA..." 

     Recep Tayyip Erdoğan, Türkiye'nin nereden nereye geldiğine dikkat edilmesini isteyerek, "Sizin hayalinizin bile yetmediği yere, bizim fiilimiz yeter" diye konuştu. Erdoğan, CHP Genel Başkanı Baykal'ın itiraz etmesi üzerine de "El kol hareketi yapma. El hareketi yapanları milletimiz sandığa gömdü. Yine sandığa gömer, haberiniz olsun. Bir genel başkan, eliyle koluyla değil, diliyle konuşur. Ben bütçe üzerinde konuşuyorum. Ama biraz sonra o dille de konuşabiliriz" diye tepki gösterdi. 
     Ekonomide istikrarı, siyasette itibarı sağladıklarını ifade eden Erdoğan, "Eğer iktidara gelmeseydik, bugün toplam borç stoku 1 katrilyon 276 trilyon YTL'ye ulaşırdı ve bu borcun GSMH'ye oranı yüzde 102 olurdu" dedi. Bu rakamların, Türkiye'yi uçurumun kenarından nasıl çevirdiklerini göstermesi bakımdan önemli olduğunu vurgulayan Erdoğan, yatırımların azaldığı yolundaki iddiaların da gerçek olmadığını belirtti. 
     Başbakan Erdoğan, kamu-özel sabit sermeye yatırımlarının, iktidarları döneminde 46 katrilyon liradan 66 katrilyon liraya yükseldiğini kaydetti. Erdoğan, işsizliğin de iktidarları döneminde yüzde 9.7'ye gerilediğini belirterek, bu rakamın yaz aylarında daha da düşeceğini söyledi. 
     
     "DEĞİŞTİM, DEĞİŞEREK GELİŞTİM" 

     Başbakan Recep Tayyip Erdoğan, "Değiştin mi" diye soran CHP milletvekillerine, "Değiştim, değişerek geliştim. 30 yıl öncesinde kalmadım. Çünkü çağdışı değilim" dedi. 
     Bütçe üzerinde Hükümet adına eleştirilere yanıt veren Erdoğan, iktidarları döneminde tarım sektörüne büyük destek verdiklerini belirterek, mazot desteğinin ilk kez kendileri döneminde verildiğini vurguladı. CHP'li milletvekillerinin, "Doğrudan gelir desteğine gel" sözleri üzerine, "Sabırlı olursan, ona da geleceğim. 2005 yılı için 16 milyon YTL'lik desteğin 6 milyonu verilmedi, onu da bayram öncesinde vatandaşımıza vereceğiz" dedi. 
     Herkesin elini vicdanına koymasını isteyen Erdoğan, çiftçilerin Ziraat Bankası'na olan kredi borcunun faizinin yüzde 59'dan yüzde 8-15 arasına indirildiğini kaydederek, "Hayvancılık kredi desteği 2002 yılı sonunda 228 trilyon lirayken, -dikkat edin uçuklama olmasın- 2.1 katrilyon lira olmuştur" diye konuştu. 
     Muhalefet temsilcilerinin 'Çiftçi battı, yok oldu" dediğini hatırlatan Erdoğan, CHP'lilerin "Yanlış mı söylüyoruz" demesi üzerine, "Merak etmeyin millet görüyor" dedi. Erdoğan, 2002 yılında Türkiye'de 6 bin 300 traktör satılırken, 2004'te bunun 18 bin, 2004'te 30 bin, 2005'te ise 32 bin olduğunu kaydetti. 
     CHP'li milletvekillerinin laf atmasına tepki gösteren Erdoğan, birleşimi yöneten Başkanvekili İsmail Alptekin'e dönerek, "Sayın Başkan, İçtüzük neyi gerektiriyorsa yapın. Biz burada bütçe görüşmeleri yapıyoruz" dedi. 
     Başkanvekili Alptekin'in milletvekillerini uyarısı üzerine Erdoğan, kendisine laf atmayı sürdüren CHP Mersin Milletvekili Mustafa Özyürek'in davranışlarının çirkin olduğunu belirtti. 
     Özyürek'in, TBMM Plan ve Bütçe Komisyonu'nda "Zaten bu millet mazoşisttir. Ne kadar eziyet yaparsanız o kadar iyi" ifadelerini kullandığını belirten Erdoğan, Özyürek ve CHP'lilerin tepki göstermesi üzerine, "Bunun anlamı açık. Sayın Baykal size ithaf olunur. Yanınızda böyle insanlar bulunuyor. Türk Dil Kurumu sözlüğünü açıp bakarsanız, anlamını görürsünüz. Bu millete mazoşist diyecek kadar seviye kaybına uğramıştır. Ağlanacak halinize gülüyorsunuz" karşılığını verdi. 
     
     "SİZİN MİNDERİNİZE GELMEYECEĞİM" 

     CHP'lilerin, sözlerine tepki göstermesi üzerine Erdoğan, "Beni kendi minderinize çekmek istiyorsunuz. Ama ben sizin minderinize gelmeyeceğim. Ben TBMM'nin, milletin vatan minderinde mücadelemi sürdüreceğim" dedi. 
     Başbakan Erdoğan, esnaf ve sanatkarlara kullandırılan kredi faizinin yüzde 47'den yüzde 15'e indiğini, 2002 yılında 154 trilyon olan kredinin 2005 yılında 1.5 katrilyon liraya ulaştığına işaret etti. Sosyal Yardımlaşma ve Dayanışmayı Teşvik Fonu'ndan yapılan yardımlar konusunda da bilgi veren Erdoğan, "Millet aç, yardımlar partiye gidiyor" diye laf atan CHP'li milletvekillerine, "Çok çirkin, çok ayıp. Bunu biz örgütlerimiz aracılığıyla değil, valiler, kaymakamlıklar aracılığıyla dağıtıyoruz. Son kuruşuna kadar amacına uygun olarak fakir fukara, garip gureba bundan istifade etmektedir" dedi. 
     Erdoğan, yoksulluğun arttığını söyleyen CHP'lilere, yoksulluğun kendi dönemlerinde oluşmadığını, "yoksulluk tablosunu devraldıklarını" ifade ederek, bu tabloyu tedavi etmek ve psikolojik destek vererek rahatlatmanın gayreti içinde olduklarını kaydetti. Kendilerinden öncekilerin bunu yapmadığını ifade eden Erdoğan, "Bu paralar nerede gidiyordu, yolsuzluk şebekelerine gidiyordu. Şimdi bu paralar benim vatandaşıma gidiyor. Şimdi fark bu..." diye konuştu. 
     Yakacak yardımının devam ettiğini ifade eden Erdoğan, "Bunu niye sürekli anlatıyorsun" diyen milletvekillerine, "Hükümet'in bu yardımını bilmeyenlere ulaşma metodudur. Sizin böyle bir derdiniz yok ama bizim var. Biz kapı kapı dolaşıyoruz, siz Ankara'da oturuyorsunuz. Aramızdaki fark bu" yanıtını verdi. 
     CHP'lilerin laf atmayı sürdürmesi üzerine milletvekillerini uyaran Başkanvekili Alptekin, laf atmaya Başkanlık Divanı üyelerinin de katılmasına üzüldüğünü, bir ülkenin başbakanının konuşmasını engelleyici tavır içinde olmayı milletin hoş görmediğini söyledi. Alptekin, "Bu tip hareketler, Parlamento'ya itibar değil, sıkıntı getiriyor. Bu arada kendisini göstermek, öne çıkmak için yapılan hareketler de size bir şey kazandırmaz" dedi. 
     
     "ÜZERİNE GİDİLMEDİ Mİ " 

     Sağlıkta dönüşüm projesiyle atılan adımların görüldüğünü belirten Erdoğan, hastanelerde rehin kalma olaylarını gündeme getiren CHP'lilere, "Olan şeyler bunlar. Onun üzerine gidildi mi gidilmedi mi, önemli olan bu" diye tepki gösterdi. 
     Erdoğan, hastanelerin tek çatı altında toplanmasıyla hastaların hiçbir ayrıma uğramadan tüm hastanelerden, hatta özel hastanelerden bile yararlanmaya başladığını belirterek, "Kuyruklar bitmedi. Git hastaneleri gör" diyen milletvekillerine, "Bundan büyük değişim olur mu Eczanelerdeki kuyruklar kaldı mı Şimdi konut kuyruğu başladı. Bu, size bir şey anlatıyor mu Sağlık personelinin performansı arttırıldı" şeklinde konuştu. 
     
     "BAYKAL, HESAP YANLIŞI İÇİNDE" 

     CHP Genel Başkanı Deniz Baykal'ın derslik konusundaki sözlerini hatırlatan Erdoğan, "Baykal'ın hesap yanlışı içinde olduğunu" savundu. Milli eğitim bütçesinin 1 numara olduğunu, 70 bin dersliğin yıllara dağılımına bakıldığında 23.3 düştüğünü kaydeden Erdoğan, "Cumhuriyet tarihinde böyle bir sayı var mı Yok böyle bir şey, göremezsiniz" dedi. 
     CHP Sinop Milletvekili Engin Altay'ın ayağa kalkarak dosya göstermesi üzerine Erdoğan, dersliği sadece devlet bütçesiyle yapmadıklarını, hayırseverlerin 2 katrilyon lira destekte bulunduklarını anlattı. Erdoğan, okullarda 37 yıldan beri uygulanan "demode müfredatın" değiştirildiğini, gelecek yıl ortaöğretimde de ücretsiz kitap dağıtacaklarını söyledi. 
     
     "SİMİT ÇAY" TARTIŞMASI 

     Erdoğan ile CHP Genel Başkanı Deniz Baykal arasında "simit çay" konusunda tartışma yaşandı. "Simit çay" fiyatları konusunda DİE'nin değil, çarşı ve pazarın rakamlarıyla konuştuğunu anlatan Erdoğan, "Sayın Baykal, simitin fiyatını bilmiyor. 500 bin lira olduğunu söylüyor" dedi. Erdoğan'ın bu sözlerine, Baykal yerinden "Çok iyi biliyorum ama senin hesabın tutmadı" karşılığını verdi. 
     CHP'lilerin kendisine laf atması üzerine "Sizi ciddiyete davet ediyorum" diyen Erdoğan, Keçiören'de çayın 300, simitin fiyatının ise 300-500 bin lira arasında değiştiğini belirtti. 
     Erdoğan, "Pastaneden simit yersen bu fiyatı bulamazsın. Benim hesabım, 5 kişilik aile üzerindendi. 5 kişilik aile üzerinden bu hesap, 270 milyon liraya tekabül ediyor. O zaman asgari ücret neydi, 350 milyon lira. 80 milyon lira, benim vatandaşımın cebinde kalıyor. Oysa ben bunu söylediğimde, asgari ücret 180 milyon liraydı. Vatandaşın çay ve simit almaya maaşı yetmiyordu. Fark bu..." dedi. 
     CHP'li milletvekillerinin, "Vatandaşı çay ve simide mahkum ediyorsun" demeleri üzerine Erdoğan, asgari ücretle 2002 yılında 187 kilo ekmek, bugün ise 294 kilo ekmek, 2002'de 69 kilo et, bugün ise 132 kilo et alındığına işaret ederek, "Nereden nereye... Sayın Baykal, mücevherat ve değerli taşlardan örnek verdi. KDV sıfırlandı doğru ama ÖTV'si yüzde 6'dan yüzde 20'ye çıkarıldı. Bunlar ekonomiyi ne denli etkileyen kalemler Yeri geliyor farklı konuşuyorsunuz" diye konuştu. 
     
     KREDİ KARTLARI 

     Kredi kartları konusundaki tartışmalara işaret eden Erdoğan, vatandaşların kredi kartı alma zorunluluğu olmadığını, alan kişinin hesapsız harcama içinde kullanmaması gerektiğini söyledi. 
     Kadrolaşma iddialarına yanıt veren Erdoğan, şöyle konuştu 
     "Siyasi iktidarlar iş başına geldikleri zaman kendi aktörlerini belirleme hakkına sahipler. Bu, demokrasinin verdiği en doğal haktır. Tüm üst düzey yöneticiler, bu ülkenin kendi evlatlarıdır. Bunlar oradan alınıp başka bir yere verilir. Sizin iktidarınızı görmedik mi ya Sizin iktidarınızda bazı kurumları nasıl dejenere ettiğinizi biz çok iyi biliriz. 
     Talim Terbiye Kurulu, tabii değiştirilecek. Bizden önce başarılı olmuş olsaydı hala devam ederdi. Başarılı olmayanı tabii değiştireceğiz. 
     Sağlık Bakanlığı'nda 141 şef atamasına gelince... Tabii yapacağız. Onlar da ihtiyacı olan başka yerlere verildi. Hiç kimse görevinden alınmamış. Çünkü onlara ihtiyacımız var. Yaptık, yapacağız, yapmaya da devam edeceğiz. Bu milletin bize verdiği yetkidir. 
     Hakimler ve Savcılar Yüksek Kurulu'nu konuşuyorsunuz. Ayıp ya... HSYK'da Hükümet'in bir bakanı, bir de bürokrat var. Diğer 5 üyeyi de cumhurbaşkanı atıyor. Siz gelseniz bunu farklı mı yapacaksınız " 
     
     "KAPIKULE'DE TALİMATI VEREN KİM " 

     Baykal'ın telefon dinlemesine takılan yolsuzlukla ilgili sözlerine de yanıt veren Erdoğan, şunları kaydetti 
     "Bahsedilen, Kapıkule'deki olaydır. Yapan kim, bunun talimatını kim verdi Yoksa siz mi verdiniz benim bilmediğim. Maşallah telefon diplomasisini de gayet iyi yapıyorsunuz. Tamam dinleme oldu da bu size nereden geldi Bunları devletin kurumları dinliyor. Araştırma Komisyonu'na gelirken size de pas edilen bir konudur. Hala ideoloji gözlüğünden bakıyorsunuz. Dönemimizde nerede kadro ihtiyacımız varsa, bunu Sayın Ecevit döneminde çıkarılan sınav sistemiyle aldık. Bunlar ayrıca bilgisayar ortamında atandı. Bunlar bizim dönemimizde icat olmadı. Emekli olan, ayrılan kadroları boş mu bırakacağız. Tabii dolduracağız. Doğu'ya, Güneydoğu'ya doktor gönderme zorunluluğumuz var. Hangi yöntem bize yardımcı olursa öyle yaparız." 
     
     "DEĞİŞEREK GELİŞTİM" 

     Başbakan Erdoğan, Baykal'ın, Hikmetyar ile ilgili sözlerine yanıt verirken, "İkide bir sakız gibi çiğniyorsunuz. Hikmetyar'ın önünde diz çökmüşüm. Hikmetyar, o zaman Türkiye'de bulunuyordu. Olay, 1986'daydı. Ben o zaman bir partinin il başkanıyım. Hikmetyar, İslam Ülkeleri Ekonomik İşbirliği toplantısına bir başbakan sıfatıyla gelmiştir. Resmi kayıtlardan okuyun. Afganistan'da verdiği mücadeleyi herkes alkışlıyordu. Şimdi bir farklı safa geçmiş durumda. Ben şimdi desteklemiyorum. Değiştim, değişerek geliştim. 30 yıl öncesinde kalmadım. Çünkü çağdışı değilim" dedi. 
     "Maaşım yetmiyor" diye bir ifadesi olmadığını, Schröder ile beraber olduğu bir ortamda, Almanya ve Türkiye'de başbakanların aldığı maaşı bir gazeteciyle kıyasladığını anlatan Erdoğan, "Hamdolsun bu noktada herhangi bir sıkıntım yok. Ama siz bunun üzerinden nemalanmak istiyorsunuz. Boşuna çabalamayın" diye konuştu. 
     Erdoğan, sözlerine karşılık veren CHP'li Özyürek'e, "Türk Milleti'ne mazoşist diyen bir zihniyeti ben kaderine mahkum ediyorum" derken, Başkanvekili Alptekin, Özyürek'i uyardı. Bu sırada CHP ve AK Parti sıralarından karşılıklı tartışma başladı. Bazı milletvekilleri yerinden kalkarak tepkilerini gösterdi. 
     Avusturya'da dövizle askerlik konusunda Türk vatandaşlarının talebini aldığını belirten Erdoğan, ancak döndükten sonra "böyle bir çalışmanın olmadığını" söylediğini hatırlattı. 
     
     "ANTALYA" TARTIŞMASI 

     Başbakan Erdoğan, kendi iktidarı döneminde Antalya'ya yapılanın başka hiçbir iktidar döneminde yapılmadığını belirterek, Kundu yolunun yapımını kendisinin takip ettiğini ve açılışını yaptığını söyledi. 
     CHP Antalya Milletvekili Tuncay Ercenk'in kendisine itiraz etmesi, Genel Kurul'da gerginlik yaşandı. Yerinden kalkarak CHP sıralarına yürüyen ve "yeter be" diye bağıran AK Parti Şanlıurfa Milletvekili Zülkifar İzol, milletvekilleri ve grup başkanvekileri tarafından engellendi. 
     Tartışmalar yüzünden konuşmasına ara veren Erdoğan, Antalya'da kendi döneminde yapılanlar hakkında bilgi verdi ve Lara bölgesindeki arıtmanın gecikmesinin nedeninin, CHP'li Muratpaşa Belediyesi'nin yer vermemesi yüzünden geciktiğini söyledi. 
     Erdoğan, konuşmasını, "Ne yazık ki muhalefet bazı şeylere tahammül edemiyor. Şahsımla ilgili okuduğunuz kitabın tamamı, hilafı hakikattir. Bana delil gösterin, başkalarının yazdıklarını değil. Ben size yazılanlardan değil, sizin kendi yayınlarınızdan cevap veriyorum" diyerek bitirdi. 
     
</TEXT>
</DOC>
