<DOC>
<DOCNO> 403750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sonspo15.html </URL>
<DATE> 2005/12/15/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Terim Türkiye'nin ve Avrupa'nın her tarafını taramakla meşguluz 
</HEADLINE>
<TEXT>

     Milli Takımlar Teknik Direktörü Fatih Terim'in 5 yıllık gelişim programını anlatmak üzere düzenlediği toplantı başladı. 
     Feriye Lokantası'nda ulusal gazete ve televizyonların temsilcileriyle kahvaltılı toplantıda bir araya gelen Terim, kapsamlı bir çalışmayla projelerini uygulamaya başladıklarını, bu projelerin öneminin Türk futbolu adına çok büyük olduğunu ifade etti. 
     2008 Avrupa Şampiyonası hedefi için çalışmalara erkenden başlayacaklarını kaydeden Terim, ''Türkiye'nin ve Avrupa'nın her tarafını taradıklarını'' ve ligler bittikten sonra Dünya Kupası'ndan önce Türkiye'de dörtlü turnuva düzenlemek gibi bir imkanları olduğunu ifade etti. 
     Terim, Avrupa kupalarında Türk takımı kalmadığı için boş olan çarşamba günlerini de Milli Takım için kullanabileceklerini vurguladı. 
     Ümit milli takımlarla ilgili bir statü değişikliği olduğunu bildiren Fatih Terim, ümitlerin artık kendi adına kura çekeceğini söyledi. 
     2007'de yapılacak ilk ümitler şampiyonasına talip olduklarını UEFA'ya bildirdiklerini belirten Terim, U-17 ve U-19 şampiyonalarına talip olduklarını da kaydetti. 
     
</TEXT>
</DOC>
