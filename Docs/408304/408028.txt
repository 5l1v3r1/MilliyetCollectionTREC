<DOC>
<DOCNO> 408028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sonspo25.html </URL>
<DATE> 2005/12/30/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
Türkiye All Star yarışması 4-5 Şubat'ta yapılacak 
</HEADLINE>
<TEXT>

     Türkiye Basketbol Liglerinin ''All Star'' yarışması, 4-5 Şubat 2006'da yapılacak. 
     Basketbol Federasyonu'nun resmi internet sitesinden yapılan açıklamaya göre, organizasyon Abdi İpekçi Spor Salonu'nda gerçekleştirilecek. Türkiye Basketbol Ligi TBL ve Türkiye Bayanlar Basketbol Ligi'nde TBBL forma giyen yıldız sporcuların yanı sıra birçok ünlü ismin katılacağı etniklik, konserler, gösteriler, yarışmalar ve yıldız basketbolcuların maçına sahne olacak. 
     Bu arada, All Star'da yer alacak oyuncular, basketbolseverlerin sanal ortamda kullanacağı oylarla belirlenecek. 
     Basketbol Federasyonu'nun resmi internet sitesi ''www.tbf.org.tr'' ve Türkiye Basketbol Ligleri'nin resmi internet sitesi ''www.tbl.org.tr'' aracılığıyla basketbolseverlere ulaşacak anketlere gelecek oylar, şölende rol alacak olan oyuncuları belirleyecek. Her iki sitede 16 Ocak Pazartesi günü başlayacak oylama 27 Ocak Cuma akşamı sona erecek. All Star seçilen oyuncuların isimleri, sanal ortamda kullanılan oyların, Türkiye Basketbol Ligleri'nde yer alan kulüplerden ve de spor yazarlarından gelen oylarla birleştirilmesinin ardından 1 Şubat Çarşamba günü düzenlenecek basın toplantısı ile kamuoyuna duyurulacak. 
     Öte yandan, All-Star organizasyonu nedeniyle TBBL'de 3-5 Şubat tarihlerinde maç oynanmayacak. Programda değişikliğe gidilerek, 27-29 Ocak tarihlerinde oynanması gereken 14. hafta maçları 20-23 Ocak, 3-5 Şubat tarihlerinde oynanması gereken 15. hafta maçları ise 27-29 Ocak tarihlerinde yapılacak. 
     TBL ve TBBL'de forma giyen yerli ve yabancı oyunculardan oluşan karmaların karşı karşıya geleceği geleneksel gösteri maçlarının da yer aldığı All Star 2006'nın biletleri, ocak ayı içinde Biletix'ten satışa sunulacak. 
     
</TEXT>
</DOC>
