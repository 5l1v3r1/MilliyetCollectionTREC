<DOC>
<DOCNO> 400125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/ekonomi/eko06.html </URL>
<DATE> 2005/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD'dan Ertürk'e sitem telefonu geldi 
</HEADLINE>
<TEXT>


Bankaların kötü kullanıldığı dönemde TÜSİAD ve Bankalar Birliği'nin ses çıkarmadığını söyleyen Ertürk'e TÜSİAD'dan 'doğru bulmuyoruz' telefonu 

EKONOMİ SERVİSİ 

Türk Sanayicileri ve İşadamları Derneği TÜSİAD kendisini ve Bankalar Birliği'ni bankaların kötü kullanıldığı dönemde 'yüksek sesle konuşmadıkları ve gereken uyarılarda bulunmadıkları için' eleştiren Tasarruf Mevduatı Sigorta Fonu TMSF Başkanı Ahmet Ertürk'e, kurumu arayarak tepki gösterdi. TÜSİAD, TMSF'ye, kurumun bu yönde bir değerlendirmeyi doğru bulmadığını bildirdi. 

'Özeleştiri yapmalı' 
Dün akşam 3. Uluslararası Finans Zirvesi'nin kokteyline katılan Ertürk, kurumun TÜSİAD tarafından arandığını doğrulayarak "Arkadaşlarımızı arayıp görüşlerini iletmişler. Ben özeleştirisini yapmayanı eleştiririm" dedi. 
Zirvedeki konuşmasında da konuya değinen TMSF Başkanı Ertürk, "Ben Türkiye'de kamuoyu denetiminin ve kamuoyu reflekslerinin eksikliğine değinmek istiyorum. Olumsuzluklara duyarsız ve ilgisiz kalamayız. Geçmişe yönelik eleştiri yapmak durumundayız. Kimsenin kendini dokunulmaz saymaması, sıyırmaması gerekiyor" dedi. 
İş Bankası Yönetim Kurulu Başkanı Dr. Ahmet Kırman da zirvede yaptığı konuşmada TMSF'nin oluşturduğu hukuku eleştirerek, TMSF hukukuyla ilgili, geçmişe yönelik uygulanması öngörülen kuralların hukuka, anayasaya aykırılığı bir kenara bırakılsa bile bunların devamlılık arz edecek biçimde yeni metinlerde yer almasının AB ile görüşmelere başlamış bir ülkede çok uygun düşmediğini kaydetti. Kırman, "Bu düzenlemelerin süratle normal haline kavuşturulmasında büyük yarar ve gereklilik vardır" dedi. 
Fon hukukunun Türkiye şartlarının getirdiği bir reaksiyon hukuku olduğunu vurgulayan TMSF Başkanı Ahmet Ertürk ise "Elbette bu hukuk tartışılacaktır, ama bu yapılırken, bu hukuki düzenlemelerin tasfiye etmek istediği olayları da göz ardı etmemeliyiz" diye konuştu. 

'Durum ironik' 
Ertürk, "Bunu bu hukukun doğmasına neden olan insanlar da söylüyorsa, bunda ironik bir durum vardır" dedi. Ertürk, "haram, günah" olarak nitelediği hırsızlığı hoş gören hukuki düzenlemeler olamayacağını, anayasaya aykırılık tezleri ileri sürülürken teknik ayrıntılara girilmesi gerektiğini ifade etti. 

BDDK'dan 'Yapı Kredi zararı' savunması İSTANBUL AA 
Bankacılık Düzenleme ve Denetleme Kurumu Başkanı Tevfik Bilgin, Yapı ve Kredi Bankası'nın YKB sermaye yeterlilik rasyosunun hiçbir dönemde yüzde 8'in altına düşmediğini, yüzde 10'un altına dahi inmediğini belirterek şunları söyledi 
"Ama 30 Eylül bilançosu zarar 2.5 katrilyon, sermaye yeterliliği rasyosu yüzde 3.6 olarak açıklanmıştı , alıcı ile satıcı grupların bazı kalemler üzerindeki ayarlamalarından yani karşılık ayırmalarından kaynaklanmaktadır. Örneğin Fiskobirlik olayı, Danıştay'ın aldığı bir kararla 450 trilyon lira civarında bir ayarlama yapıldı. Bunun dışındaki ayarlamalar Koç Grubu ile Çukurova Grubu'na sorulması gereken karşılıklardır." Bilgin, Turkcell olayının neticelenmesiyle rasyonun yüzde 8'in üzerine çıktığını vurguladı. 


</TEXT>
</DOC>
