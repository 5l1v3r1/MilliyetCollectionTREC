<DOC>
<DOCNO> 401910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/siyaset/siy03.html </URL>
<DATE> 2005/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan'a 'Yanlış yaptın' uyarısı geldi 
</HEADLINE>
<TEXT>


AKP MYK'da, muhalifler Çömez ve Koçak'ın sözleri incelemeye alındı. Maliye Bakanı Unakıtan, Çömez'e yönelik sözlerinden dolayı uyarıldı 

ANKARA Milliyet 


Genel Başkan Yardımcısı Hayati Yazıcı başkanlığında toplanan AKP Merkez Yürütme Kurulu MYK , hükümeti eleştiren Balıkesir Milletvekili Turhan Çömez ve Afyon Milletvekili Mahmut Koçak'ın sözlerini incelemeye aldı. 
Yazıcı, MYK toplantısının ardından yaptığı açıklamada, Çömez'in disipline sevk edilmediğini açıkladı. Çömez ve Koçak'ın sözlerinin incelemeye alındığını dile getiren Yazıcı, şunları kaydetti 
"Partide sorun yok, daha önce de benzerleri oldu. Eleştirilere tahammül, büyük bir grup olduğumuzun göstergesi. Grupta konuşuyor arkadaşlarımız. Bizim grubumuz son derece özgürdür. Bunu herkes bir şekilde takdir edecek. Arkadaşlarımız çok sert de, incitici de olsa, görüş ve kanaatlerini grupta ifade ediyor. Bunun tabii siteye taşınması çok doğru değil. Onu etik bulmuyorum. 'Bak böyle böyle durumlar var, acaba doğru mu değil mi İzah edin' şeklinde bir talep var. O çerçevede değerlendirmesi yapılacak. Bu inceleme süreci sonunda sözlü uyarı mı olur, başka bir şey mi olur, sonra ortaya çıkabilecek bir durum. Arkadaşlarımız görüşlerini belki biraz daha itinalı ortaya koyabilirdi." 

'Doğru bulmadık' 
Çömez'e "Hangi partiden teklif aldığını açıklasın yanıtını veren Unakıtan ile de konuştuğunu söyleyen Yazıcı, "Doğru bulmadığımızı ifade ettik. Grup var, teşkilatımız var. Bu teşkilatta milletvekillerimiz, il başkanlarımız, bakanlarımız, grup var. Birisi diğeri hakkında bir şey söylemişse, diğerinin de kalkıp kamunun önünde, beklenmeyen bir tarzda bir iddiayı içerir tarzda cevap vermesinin de doğru olmadığını ifade ettik" yanıtını verdi. 

Tosun'un sözleri 'bireysel' 
Yazıcı, Genelkurmay Başkanlığı'nın açıklamasına kendisini muhatap olarak görmediğini söyleyen Tosun'un sözlerinin de bireysel bir tutum olduğunu kaydetti. Ancak Yazıcı, Tosun'un aksine, ilgili makamın kendisine gerekli cevabı verdiğini belirtti. 



</TEXT>
</DOC>
