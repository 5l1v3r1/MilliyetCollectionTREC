<DOC>
<DOCNO> 400531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/sontur30.html </URL>
<DATE> 2005/12/04/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Sabiha Gökçen Havalimanı'nda yolcu protestosu... 
</HEADLINE>
<TEXT>

     THY'nin, Sabiha Gökçen Uluslararası Havaalanı'ndan hareket edecek Erzurum ve Diyarbakır uçaklarının bir süre rötar yapması bazı yolcular tarafından protesto edildi. 
     Erzurum ve Diyarbakır uçaklarının yaklaşık 4'er saat rötar yapmasına, bir grup yolcu tepki gösterdi. Yetkililerden açıklama yapmalarını isteyen ve check-in görevlileriyle tartışan yolcular, masa üzerindeki malzemeleri masaya vurarak ve alkışlayarak durumu protesto etti. 
     Bu arada, THY yetkilileri, Erzurum ve Diyarbakır uçaklarındaki rötarın İstanbul'daki yoğun sisten kaynaklandığını belirttiler. 
     Yetkililer, Sabiha Gökçen'den bu kentlere gidecek uçaklarda, bağlantılı seferlerinin gecikmeli gerçekleştirilmesi dolayısıyla 4'er saatlik bir rötarın meydana geldiğini dile getirerek, sisin dağılmasından sonra seferlerin normale dönmesi için çalışıldığını bildirdiler. 
     
     ADANA YOLCULARI APRON GİRİŞ KAPISINI KAPATTI 

     THY'nin, Sabiha Gökçen Uluslararası Havaalanı'ndan hareket edecek Adana uçağında meydana gelen rötar, yolcular tarafından protesto edildi. 
     Sabiha Gökçen Uluslararası Havaalanı'ndan Erzurum ve Diyarbakır'a gidecek olan uçakların bir süre rötar yapmasının ardından, Adana uçağında da yaklaşık 1.5 saatlik rötar meydana geldi. 
     Erzurum uçağının, yaklaşık 5 saat gecikmeden sonra yolcularını alarak havalanmasının sonra, Diyarbakır ve Adana uçaklarının yolcuları da protestoda bulundu. 
     Kendi uçakları kalkmadan hiçbir uçağın yolcu almasına izin vermeyeceklerini belirten yolcular, apron kapısı önünde toplanarak girişi kapattılar. 
     Bunun üzerine, THY'nin İstanbul-Trabzon seferini yapacak uçağı Dış Hatlar Terminali'ne alınarak, yolcuların buradan uçağa binmeleri sağlandı. 
     
</TEXT>
</DOC>
