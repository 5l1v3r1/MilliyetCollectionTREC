<DOC>
<DOCNO> 407591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sondun41.html </URL>
<DATE> 2005/12/29/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Avrupa kar altında, ulaşım durmak üzere... 
</HEADLINE>
<TEXT>

     Avrupa'da yoğun kar yağışı ve aşırı soğuklar can kaybına yol açarken, ulaşımı da önemli ölçüde aksatıyor. 
     Fransa'da 24 saatte iki kişinin ölümüne neden olan soğuk hava, ülkenin özellikle batısı ve kuzeyinde etkili olurken, ulaşım önemli ölçüde aksadı. Fransa'nın batısı ve güneyinde at yarışları da kötü hava koşullarından ötürü iptal edildi. 
     İtalya'nın kuzeyini etkileyen kar yağışı nedeniyle karayolu ulaşımı önemli ölçüde aksadı ve Floransa havaalanı birkaç saat ulaşıma kapandı. Kötü hava koşulları nedeniyle tarım alanlarında milyonlarca avro tutarında zarar meydana geldiği belirtildi. 
     Avrupa'nın özellikle orta ve kuzeyini etkileyen dondurucu soğuk ve yoğun kar yağışı Prag havaalanının da bugün geçici olarak kapanmasına neden oldu. Kar yağışı Çek Cumhuriyeti'nde kara ve demiryolu ulaşımını da olumsuz etkiledi. 
     İsveç'in güneyinde yoğun kar ve şiddetli rüzgar binlerce kişinin elektriksiz kalmasına ve tren seferlerinin iptaline yol açtı. 
     Yoğun kar yağışı, etkili rüzgar ve dondurucu soğuk, İngiltere, Danimarka, Finlandiya ve Polonya'da günlük yaşamı ve ulaşımı olumsuz etkiledi. 
     
</TEXT>
</DOC>
