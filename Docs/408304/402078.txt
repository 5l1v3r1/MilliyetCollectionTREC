<DOC>
<DOCNO> 402078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sonsiy09.html </URL>
<DATE> 2005/12/09/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
CHP'den AKP'li Çömez ve Koçak'a destek 
</HEADLINE>
<TEXT>

     CHP Ankara Milletvekili Mehmet Tomanbay, AK Parti milletvekilleri Turhan Çömez ve Mahmut Koçak’ı, "cesaretli, sorumlu ve ülke sever çıkışlarından dolayı" kutlayarak, "Ne zamandan bu yana bir milletvekilinin düşünce açıklaması, genel başkanın düşünceleriyle aynı olmak zorundadır " diye sordu. 
     Tomanbay, beraberinde İstanbul Milletvekili Hasan Aydın, Ankara Milletvekili İsmail Değerli ve İzmir Milletvekili Muharrem Toprak ile parlamentoda düzenlediği basın toplantısında, Brüksel’de Avrupa Parlamentosu AP yetkilileriyle yaptıkları temasları anımsattı. 
     Görüşmelerde, siyasi partiler ve seçim yasalarının gündeme geldiğini ifade eden Tomanbay, bir ülkede, milletvekilleri sadece düşüncelerini açıklamaktan dolayı cezalandırılıyorsa, o ülkede gerçek demokrasiden söz edilemeyeceğini söyledi. 
     "Bir ülkeyi yöneten bir parti içinde demokrasi yoksa, o parti, o ülkede demokrasiyi asla var edemez" diyen Tomanbay, bu konuda AP yetkilileriyle ortak düşündüklerini anlattı. 
     AK Parti Balıkesir Milletvekili Çömez ve AK Parti Afyonkarahisar Milletvekili Koçak’ın, Türkiye açısından son derece önemli açıklamalar yaptıklarını kaydeden Tomanbay, AK Parti yönetiminin, iki milletvekili hakkında soruşturma başlattığını öne sürdü. 
     
     "BU, AKP İÇİNDE İÇ SORUN DEĞİL" 
     CHP’li Tomanbay, Türkiye’yi yöneten bu parti yönetiminin davranışlarının, "esef verici" olduğunu savunarak, "bunu AKP içinde bir iç sorun olarak görmüyoruz. Bunu özgür düşünceye direkt yapılmış bir saldırı olarak değerlendiriyoruz" diye konuştu. 
     "Ne zamandan bu yana bir milletvekilinin düşünce açıklaması, genel başkanın düşünceleriyle aynı olmak zorundadır " diye soran Tomanbay, sözlerini şöyle sürdürdü 
     "Genel Başkandan ve parti yönetimlerinden farklı düşünce açıklama ve bunun suç sayılması tam anlamıyla faşizan bir davranıştır. 
     TBMM’de onlarca dokunulmazlık dosyası dururken ve AKP bunların hiç birine dokunmazken, TBMM kürsüsünde konuşma yapmış ve üstelik ülke açısından son derece faydalı olan Sayın Koçak’ın konuşmasına soruşturma açabilmiştir AKP yönetiminin bu davranışı ile haddini ve yetkisini aşarak TBMM kürsüsünün dokunulmazlığına saldırmaktadır. AKP yönetimi ülkede uyguladığı baskıcı, yasakçı davranışlarını gözünü karartarak TBMM kürsüsüne saldırı düzeyine kadar çıkarmıştır." Çömez ve Koçak’ı, "cesaretli, sorumlu ve ülke sever çıkışlarından ötürü kutlayan" Tomanbay, milletvekillerinin davranışlarını desteklediklerini kaydetti. 
     CHP’li Tomanbay, tarihin, "düzenin çarkına uyanları değil, onurlu çıkışları yapanları yazacağını" sözlerine ekledi. 
     
</TEXT>
</DOC>
