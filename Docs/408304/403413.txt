<DOC>
<DOCNO> 403413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sonsiy21.html </URL>
<DATE> 2005/12/14/ </DATE>
<TIME> 19.55 </TIME>
<AUTHOR>  </AUTHOR>
<HEADLINE>
Ağar Her şeyi Strasbourg ulemasına teslim ettiniz 
</HEADLINE>
<TEXT>

     DYP Genel Başkanı Mehmet Ağar, ''Strasbourg ulemasına teslim ettiniz her şeyi. Yeni yasaklar icat ediyorsunuz'' dedi. 
     TBMM Genel Kurulu'nda görüşülen 2006 bütçesi üzerinde şahsı adına söz alan Ağar, geçen yıl yapılan bütçe görüşmelerindeki konuşmalarını anımsatarak, bu bütçenin de çiftçilerin, esnafın, memurun, işçinin, vatandaşın beklentilerine cevap veremediğini savundu. 
     Mehmet Ağar'ın, iktidara, ''Köye gidemezsiniz'' dediğini bildirerek, ''Köye, gittiniz de... Bazı köylüler, size karşı çıkınca mahkemeye verdiniz, tevkif ettirdiniz adamları'' demesi üzerine AK Parti'li bazı milletvekilleri tepki gösterdi. 
     Ağar, AK Parti milletvekillerine, ''Köy kahvelerine, kasabalara giremediniz. Sandık geliyor, siz devam edin. Bu politikalara devam edin. Sizin gidemediğiniz sandığı, millet Meclis'e getirecektir'' diye konuştu. 
     Bir süre önce Antakya'da miting yaptıklarını bildiren Ağar, ''Yüreğiniz yetiyorsa, Antakya'ya gidin miting yapın. Çorak topraklar kan ağlıyor, mısır, pamuk, naranciye çökmüş... Kaloriferli yerlerde oturmakla politika olmuyor'' dedi. 
     ''Seçim meydanında sizinle hesaplaşacağız'' diyen Ağar, sorunların çözümünün meydanlarda milletle paylaşılacağını anlatarak, şöyle devam etti 
     ''Buraya 'sorunları çözeceğim' diyerek geldiniz. Çözememenin rahatsızlığı içindesiniz. Milletime ne söz verirsem, arkasında dururum, sizin gibi değilim. Yolsuzluğun damarından girecektiniz, yolsuzluk ne durumda, görüyoruz. Dokunulmazlığı kaldırın. Önce benim dokunulmazlığımı kaldırın, yetki sizde değil mi Bütün dokunulmazlığı kaldırın, hepinizinki dursun. Sizin güvenmediğiniz adalede milleti nasıl teslim ediyorsunuz. Yasakları kaldırmak için ne yaptınız Hiçbir şey... Strasbourg ulemasına teslim ettiniz her şeyi. Yeni yasaklar icat ediyorsunuz. Bırakın bunları, seçim kanunu, siyasi etik kanunu, daha fazla hakların özgürlüklerin geliştiği Türkiye, ama bütün bu zorlamalar AB zorlamasıyla değil, bu Salon'un iradesiyle olsun. Hangi birini getirdiniz de kim buna karşı çıktı '' Kıbrıs, terör, AB ve kentlerin meseleleriyle ilgili genel görüşme taleplerinin kabul edilmediğini belirten Ağar, ''Peki, Meclis niye var '' diye sordu. 
     Ağar, ''Kimlik tartışmasının Meclis'te salimane bitirilmesi lazımdır. Bu günden sonra bu tartışmaları yapmamak durumunda olan en öndeki makam Cumhurbaşkanından sonra Başbakan olsa gerek. Bugün herhalde bu tür tartışmaların sonu olacak. Daha verimli, daha özgür, şeffaf bir siyasetin adımlarının atıldığı gün olacaktır. Bunun için de dokunulmazlıkta, mal varlıklarında servetlerin de hesaplarının verileceği ilk adımı atan Meclis olarak tarihe geçmek istiyorsanız, bunu yaparsınız. Aksini siz bilirsiniz gerisini millet yapar'' diye konuştu. 
     
</TEXT>
</DOC>
