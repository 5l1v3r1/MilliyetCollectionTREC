<DOC>
<DOCNO> 401520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/ekonomi/eko06.html </URL>
<DATE> 2005/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Murat Demirel, 'Halk Bankası'nda tekrar yargılanıyor 
</HEADLINE>
<TEXT>


ESRA ALUS İstanbul 

Halk Bankası'ndan Egebank'ın eski sahibi Yahya Murat Demirel'in şirketlerine usulsüz kredi aktarıldığı iddiasına ilişkin verilen beraat kararının Yargıtay'ca bozulması üzerine, Demirel'in de aralarında bulunduğu 5 kişinin yeniden yargılanmasına başlandı. Sanıkların, yurtdışına çıkmalarının engellenmesi için yazı yazılması karara bağlandı. 
İstanbul 4. Ağır Ceza Mahkemesi'ndeki duruşmaya, tutuksuz sanık Demirel katılmazken, yine tutuksuz sanıklar Hüsnü Barbaros Olcay, Gökalp Baştürk, Şaban Ayhan Tatlıgil ve Emine Mehtap Ceylan hazır bulundu. Demirel'in avukatı Dilek Helvacı, müvekkilinin rahatsızlığı nedeniyle duruşmaya gelemediğini söyledi. 

'Kaçmadı, sürüklendi' 
Halk Bankası avukatı Galip Doğan, "Demirel'in kaçmış ve Bulgaristan'da yakalanmış olması ile sanıkların 'zimmet'le suçlanmış olması göz önünde tutularak, Demirel'in tutuklanmasına karar verilmesini talep ediyorum" dedi. 
Avukat Helvacı ise, müvekkilinin kaçmadığını, teknesinin hava koşulları nedeniyle Bulgaristan sularına sürüklendiğini anlattı. Mahkeme, Demirel'in tutuklanması talebinin şimdilik reddine karar verdi. 
Sanıkların, yurtdışına çıkmalarının engellenmesi için yazı yazılması da karara bağlandı. Duruşma ertelendi. 


</TEXT>
</DOC>
