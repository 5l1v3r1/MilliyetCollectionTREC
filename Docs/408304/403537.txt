<DOC>
<DOCNO> 403537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/guncel/gun04.html </URL>
<DATE> 2005/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Polis, copu usulüne göre kullanmadı' 
</HEADLINE>
<TEXT>


ESRA ALUS İstanbul 

İstanbul'da 8 Mart Dünya Kadınlar Günü nedeniyle 6 Mart 2005 tarihinde gösteri yapan gruba müdahale eden polis memurlarından 54'ü hakkında "Zor kullanma, yetkisini aşmak suretiyle yaralama, copu usulune uygun kullanmama" suçundan 6 aydan 33 yıla kadar değişen hapis cezaları istemiyle dava açıldı. 
İstanbul Cumhuriyet Başsavcılığı'nca hazırlanan iddianamede, dayak yiyen mağdurlar hakkında izinsiz gösteri yapmak suçundan dava açıldığı anımsatıldı. İddianamede adli tıp raporuna göre bazı göstericilerde kemik kırıkları olduğuna dikkat çekilirken, polis memurlarının orantısız güç kullandığı ve copu usulüne uygun kullanmadıkları, bazı göstericilere tekme atıldığının tespit edildiği de belirtildi. 

Cerrah'a takipsizlik kararı 
Soruşturmada adı geçen İstanbul Emniyet Müdürü Celalettin Cerrah ile Çevik Kuvvet Şube Müdürü hakkında "Görevi kötüye kullanmak suçundan" takipsizlik kararı verildi. İddianamede, görevli polisler hakkında 6 aydan 33 yıla kadar değişen hapis cezaları istendi. Polis memurlarının yargılanmasına önümüzdeki günlerde başlanacak. 



</TEXT>
</DOC>
