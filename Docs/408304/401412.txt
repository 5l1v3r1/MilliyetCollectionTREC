<DOC>
<DOCNO> 401412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sonsiy23.html </URL>
<DATE> 2005/12/07/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Erdoğan Kişi başına düşen milli gelir 10 bin dolara çıkacak 
</HEADLINE>
<TEXT>

     Başbakan Recep Tayyip Erdoğan, kişi başına düşen milli gelirde 10 bin doların yakalanacağını söyledi. 
     Avustralya'da bulunan Erdoğan, onuruna akşam yemeği düzenleyen Melbourne Sanayi ve Ticaret Odası ile Melbourne Türk İş Konseyi üyelerine yaptığı konuşmada, göreve gelirken 5 yıl içinde kişi başına düşen milli geliri 5 bin dolara çıkarmayı vadettiklerini belirterek, üçüncü senenin sonunda 5 bin dolara yaklaşıldığını kaydetti. 
     Erdoğan şöyle devam etti 
     ''Şu anda 4 bin 900 civarındayız. İki yılımız daha var. Şimdi ikinci dönemin hedefi inşallah 10 bin dolardır. 10 bin doları yakalayacağız. 10 bin doları yakalayan Türkiye'yi evvel Allah tutana aşk olsun. Bu bizim tırmanıştaki kırılma noktamız olacak. 10 bin dolara çıktıktan sonra artık Türkiye hızını almıştır. Ve tutana aşk olsun. Çünkü özgüven çok önemli. Kendi ayakları üzerinde durmak çok önemli. Türkiye'ye bakışlar bile şu anda değişmeye başladı. 10 bin doları yakaladığınız zaman sıraya girecekler. Ben bunu görüyorum.'' Türkiye'nin komşularıyla ilişkileri konusunda Erdoğan, ''Bölgeye yakın komşularımız, sınırdaşlarımız, bunların birçoğuyla adeta düşman gibiydik. Bunlarla görüşmek, bunlarla alışverişte bulunmak hak getire. Her şey aleyhteydi. Yok böyle bir şey. Ve biz bu komşularımızla alışverişe başladık. Alışverişten sonra bir anda rakamlar bire iki, bire üç, bire dört, bire beş katlanmaya başladı. Örneğin bir Yunanistan. Gidiş gelişlerimiz farklıydı. Bulgaristan, Romanya da keza öyle. Her şey aleyhteydi, ama onlar yavaş yavaş lehe dönmeye başladı'' diye konuştu. 
     
     'RUSYA, ALMANYA İLE REKABET HALİNDE' 
     Rusya'nın Türkiye'ye en fazla turist gönderen ülke olma yolunda olduğunu kaydeden Başbakan Erdoğan, ''Rusya, Türkiye'ye turist taşımada Almanya ile rekabet halinde. Almanya'yı geçti geçiyor. Bu hale geldik. Bunlar neyle oldu Gidiş gelişlerle oldu'' dedi. 
     Avustralya ve Yeni Zelanda'dan da turistlerin geleceğini belirten Erdoğan, şöyle konuştu 
     ''Şimdi sadece 24-25 Nisan törenlerine geliyorlar. Biz istiyoruz ki bu 24-25 Nisan töreniyle kalmasın. Bir günlüğüne, iki günlüğüne olmasın. Geldikleri zaman bir hafta, 10 gün Türkiye'nin o değişik güzel yerlerini gelsinler görsünler. Denizden bıkmışlardır, o yönde sıkıntıları yok zaten, ama Türk milletinin de kendilerine sunacağı çok yerlerimiz var.'' 
     
</TEXT>
</DOC>
