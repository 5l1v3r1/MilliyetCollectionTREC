<DOC>
<DOCNO> 401654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sondun47.html </URL>
<DATE> 2005/12/08/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
ABD'li turistler Avrupa'ya akın ediyor... Peki ama neden 
</HEADLINE>
<TEXT>

     ABD'de yayımlanan Wall Street Journal gazetesi, doların avroya karşı değer kazanmasıyla Amerikalı turistlerin Avrupa rezervasyonlarında patlama olduğunu yazdı. 
     Gazetenin haberine göre, dolar son 12 ayda avroya karşı yüzde 14,6 ve İngiliz Sterlini'ne karşı ise yüzde 12,1 oranında değer kazandı. Kurlardaki bu değişiklikle 2006 yılında Avrupa'da tatil yapmayı cazip bulan Amerikalı turistlerin yaptıkları rezervasyonlar geçen yıla göre yüzde 116 oranında artış gösterdi. 
     Haberde, Amerikalı turistlerin en fazla rağbet gösterdikleri İtalya için yaptıkları rezervasyonların yüzde 236, İspanya için yüzde 170 ve İngiltere için yüzde 79 oranlarında arttığı ifade edildi. 
     Avronun değeri, kullanılmaya başladığı 1 Ocak 2002'de 0,90 dolar iken, 30 Aralık 2004 tarihinde 1,37 dolara kadar yükseld. Avronun değeri halen 1,17 dolar seviyesinde bulunuyor. Doların avroya karşı değerini koruması durumunda bu yaz Avrupa'da 3 bin 750 dolara mal olan bir tatil, Amerikalı turistler açısından gelecek yıl 3 bin 500 dolara mal olacak. 
     Amerikalıların yoğun şekilde tatil yaptıkları, doların kullanıldığı Karayipler gibi tatil bölgelerinde fiyatların yüzde 30'lara varan artışlar göstermesinin de Avrupa'yı Amerikalı turistler için cazip hale getirdiği belirtiliyor. 
     Aslında Avrupa'daki tatil imkanları ve otellerin fiyatlarının da geçen yıla göre arttığına dikkat çekilen haberde, ancak doların kazandığı değerin bu artışları fazlasıyla telafi ettiğine ve fiyatları Amerikalılar için daha cazip hale getirdiğine işaret ediliyor. 
     Haberde örnek olarak Ford Motor Şirketi'ne bağlı otomobil kiralama şirketi Hertz'in fiyatlarının 2006 yılında yüzde 11 oranında artacak olmasına rağmen, doların avroya karşı kazandığı değer sayesinde bu fiyatın Amerikalı turistler için 2005 yılına göre yüzde 3 oranında ucuzlama anlamına geleceği kaydediliyor. 
     
</TEXT>
</DOC>
