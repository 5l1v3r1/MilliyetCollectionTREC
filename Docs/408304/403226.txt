<DOC>
<DOCNO> 403226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/guncel/gun01.html </URL>
<DATE> 2005/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Mirel Anlamakta zorluklarımız var 
</HEADLINE>
<TEXT>


Aşkın davasıyla ilgilenmeyen Avrupa Komisyonu'nun Direktörü Mirel, sessiz kalındığını kabul ederek, "Bu konuyu anlama konusunda zorluklarımız var" dedi 

UTKU ÇAKIRÖZER Ankara 

İfade özgürlüğüyle ilgili davalar konusunda hassasiyetlerini vurgulayan AB Komisyonu'nun Türkiye ile ilgili müzakerelerden sorumlu direktörü Pierre Mirel, Van Yüzüncü Yıl Üniversitesi Rektörü Prof. Dr. Yücel Aşkın'ın tutuklu yargılanmasına ilişkin tartışmalara girmekten kaçındı. Aşkın konusunda AB'nin sessiz kaldığı değerlendirmelerini kabul eden Mirel, "Bu konuyu anlama konusunda zorluklarımız var" dedi. 

Pamuk 
Yazar Orhan Pamuk hakkında açılan davanın 16 Aralık'taki ilk duruşmasına kısa bir süre kala Ankara'da kamu kurumlarının temsilcilerine AB semineri veren Mirel, şiddet içermeyen düşünceler hakkında dava açılması uygulamasının sürmesinin, Türkiye'nin AB ile yürüttüğü katılım müzakerelerine olumsuz etki yapacağı uyarısında bulundu. Türkiye'de düşüncesini açıklayanlar hakkında dava açılmaması için h kim ve savcıların Anayasa'nın 90. maddesini yürürlüğe sokarak Uluslararası Sözleşmeleri ulusal mevzuatın üzerinde değerlendirmeleri gerektiğini belirten Mirel, "Hakim ve savcılar önlerine gelen dosyalara bu anlayışı yansıtırsa, bu tür davaların açılabilmesi için çok sınırlı bir alan kalır" dedi. 

Model 
Mirel, Türkiye'nin müzakere modelinin doğru olup olmadığı sorusunu, "İdeal bir model yok. Türkiye'ye zaman tanımak lazım. Altı ay zaman verelim ve görelim bakalım modeliniz çalışıyor mu, çalışmıyor mu Şu anda çok iyi çalışıyor. Tarama sürecine Türk tarafından iyi bir katılım var. Doğru soruları soruyorlar. Türk heyeti odayı terk etmeden ikili seviyede konuları tartışmaya devam ediyor" diye yanıtladı. Erdoğan'ın türban konusunun "ulemeya" sorulması yönündeki ifadelerini de değerlendiren Mirel, "Mahkemenin kararı çok açık ve bu tartışılabilir bir hüküm değildir" dedi. 



</TEXT>
</DOC>
