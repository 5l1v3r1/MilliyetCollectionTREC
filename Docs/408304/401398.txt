<DOC>
<DOCNO> 401398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sonsiy08.html </URL>
<DATE> 2005/12/07/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Türkiye Ermenileri Patriği II. Mesrob ameliyat oldu 
</HEADLINE>
<TEXT>

     Türkiye Ermenileri Patriği II. Mesrob’un başarılı bir ameliyat geçirdiği bildirildi. 
     Patriklik Basın Sözcüsü Luiz Bakar, konuya ilişkin yaptığı yazılı açıklamada, Patrik II. Mesrob’un 3 Aralık Cumartesi günü Yedikule Surp Pırgiç Ermeni Hastanesi’nde bir dizi küçük ameliyat geçirdiğini belirtti. 
     Ameliyata Hastane Başhekimi Opt. Dr. Arman Çakır’ın nezaretinde Doç. Dr. Ufuk Talu, Opt. Dr. Mirican Miroğlu, Opt. Dr. Aret Çerçi Özkan, Opt. Dr. Sevan Sıvacıoğlu ve anestezist Dr. Armenak Aslan’dan oluşan bir grup uzman doktorun katıldığını ifade eden Bakar, şunları kaydetti 
     "Patriğin ameliyatında, önce 2 Şubat 2005 tarihinde Antalya Saklıkent mevkiinde geçirdiği yol kazasından sonra sağ bacağına yerleştirilen metal çubuk ve vidalar çıkarıldı. Patrik Hazretleri’nin sık sık şişerek boğazının iltihaplanmasına neden olan burun konkaları radyofrekansla küçültüldü. Son olarak da gözkapaklarındaki, sağ ve sol kol altlarındaki akrokordon Molluscum pendilum denilen deri çıkıntıları koterizasyon denilen teknikle alındı." Luiz Bakar, Patrik II. Mesrob’a hastanede annesi Mari Mutafyan ve Ermeni Patrikliği Gençlik Kolu’ndan gençlerin refakat ettiğini belirterek, Türkiye Ermenileri Patriği’nin 4 Aralık Pazar günü hastaneden taburcu olduğunu sözlerine ekledi. 
     Bu arada Doç. Dr. Ufuk Talu, Patrik II. Mesrob’un 3 hafta boyunca ameliyatlı ayağına yüklenmeyeceğini, tam iyileşmenin ise yaklaşık 6 hafta süreceğini bildirdi. 
     
</TEXT>
</DOC>
