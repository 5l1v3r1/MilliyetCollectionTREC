<DOC>
<DOCNO> 407076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sonspo30.html </URL>
<DATE> 2005/12/27/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
L'Equipe PSG teknik direktörü Fournier, takımda son günlerini yaşıyor 
</HEADLINE>
<TEXT>

     Fransız spor gazetesi L'Equipe, Fransa Birinci Futbol Ligi takımlarından Paris Saint-Germain'de PSG , Teknik Direktör Laurent Fournier'in takımdaki son günlerini yaşadığını iddia etti. 
     L'Equipe, konuyla ilgili yer verdiği haberde, Fournier'in kovulmak üzere olduğunu ve yerine yine Birinci Lig takımlarından Sochaux'ın Teknik Direktörü Guy Lacombe'un getirileceğini belirtti. 
     PSG Kulüp Başkanı Pierre Blayau'nun, Fournier'den ve ligde 6. sırada yer alan takımın performansından memnun olmadığının ifade edildiği haberde, bugün yapılacak kulüp genel kurulunda Fournier ve Lacombe'un görev değişiminin de açıklanmasının beklendiği yazıldı. 
     Fransız medyasında sık sık Fournier'i eleştiren Kulüp Başkanı Blayau, kendisini Vahid Halilhodzic'den sonra takıma bir istikrar getirdim diyerek savunan teknik direktöre, ''İstikrar eğer sıradanlaştırılırsa işe yaramaz'' şeklinde cevap vermişti. 
     L'Equipe, Blayau'nun Lacombe ile çoktan temasa geçtiğini ve olasılıklar arasında Didier Deschamps ile Paul Le Guen'in de bulunduğunu bildirdi. 
     
</TEXT>
</DOC>
