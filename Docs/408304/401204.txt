<DOC>
<DOCNO> 401204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/guncel/gun04.html </URL>
<DATE> 2005/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Fehriye Erdal'ın avukatlarından şov 
</HEADLINE>
<TEXT>


Güvenlik endişesi yaşadıklarını belirten Fehriye Erdal'ın avukatları, kendileri de sıkı aramadan geçirilince önlemleri protesto etti 

GÜVEN ÖZALP 

Sabancı suikasti, faillerinden Fehriye Erdal, Belçika'da işlediği suçlar nedeniyle 6 yıllık beklemenin ardından yargılanmaya başlandı. Türkiye'nin ilk kez müdahil olduğu, DHKP-C lideri Dursun Karataş'ın da gıyabında yargılandığı duruşmada, sanık avukatları Bruges Ceza Mahkemesi'nin bu kişileri yargılayamayacağını ileri sürdü. 

İlk taleplerine ret 
"Siyasi bir davanın" söz konusu olduğunu kabul ettirmeye çalışan avukatlar, sorunun "Türkiye ile DHKP-C arasında" olduğunu, Belçika'nın bu kişileri yargılayamayacağını, mahkemenin yetkisizlik kararı almasını istedi. Mahkeme ise siyasi bir davanın söz konusu olmadığını belirtti. Duruşmada sanık avukatlarının talebi üzerine geniş güvenlik önlemleri alındı. Ancak uygulamalardan avukatlar da nasibini aldı. Mahkeme girişinde metal dedektörler kullanan polis, sanık avukatlarına saat, kemer ve ayakkabılarını çıkarttırarak arama yaptı. Avukatlar, salona girmeyi reddetti. 
Mahkeme salonunda polis köpekleri bulunmasından da rahatsız olan avukatlar, "Bir köpek önünde savunma yapamayacaklarını" söyledi. Avukatlardan Paul Bekaert, "Kendimizi adeta polis devletinde gibi hissettik" dedi. Bunun üzerine Mahkeme Başkanı Başkanı Fredy Troch, "Köpeklerden korkmanıza gerek yok. Gayet evcil hayvanlardır" yanıtını verdi. 
Türkiye'yi temsil eden avukat Dries Vincken, "sanıkların ve örgütün Türk Devleti'nin çıkarlarını zedelemeye çalıştığını söyledi. Haklarında "silah taşımak", "örgüt faaliyetlerine katılmak" gibi suçlamalar bulunan Erdal ile 10 örgüt üyesinin yargılanmalarına 10 ve 23 Ocak'ta devam edilecek. 



</TEXT>
</DOC>
