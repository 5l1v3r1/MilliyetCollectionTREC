<DOC>
<DOCNO> 406163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/guncel/gun03.html </URL>
<DATE> 2005/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğu ve Batı'nın yeni savaşı alkol 
</HEADLINE>
<TEXT>


The Guardian gazetesi, Türkiye'deki Doğu ve Batı yanlıları arasındaki çatışmanın yeni sahasının 'içki' olduğunu yazdı 

Nevsal Elevli 

İngiliz The Guardian gazetesinde yer alan Ian Traynor imzalı haber-yorumda "İçki, Türkiye'nin dinci mi, laik mi Avrupalı mı, Ortadoğulu mu olduğu konusundaki değer yargıları tartışmasında yeni bir savaş alanı oldu" denildi. 
Haberde, "Erdoğan'ın muhafazak r hükümetinin alkol kullanımını kısıtlaması ve gettolaştırması liberal ve laik kesimi kızdırdı" değerlendirmesinde bulunuldu. 
Türkiye'de rakının "milli içki" olduğu, ülkedeki şarapların kalitesinin her geçen gün arttığı ve Efes birasının rağbette olduğu dile getirildi. 
Bir araştırmanın, Türkiye'de 61 kentte belediyelere ait yerlerde alkol yasağı uygulaması yapıldığını gösterdiğini belirten The Guardian, hükümetin tüm ülkede alkolü yasaklamasının anayasal nedenlerle çok zor olduğunu vurguladı. 

'Yarışıyorlar' 
Ağzına içki koymayan Başbakan Recep Tayyip Erdoğan'ın, politik kararlarında dinin değil, muhafazak r aile değerlerinin ağırlığı olduğunu ifade etmesine rağmen, AKP kontrolündeki belediyelerin alkol verilen yerleri kent dışına sürmek için yarıştıkları belirtildi. 

'Devrim olur' 
Haberde İstanbul'daki Changa restoranın sahibi Tarık Bayazıt'ın, "Bu kentte içkiyi yasaklarsanız devrim olur" şeklindeki sözleri de yer aldı. 
Ankara'nın cumhuriyetin kurulduğu günden bu yana laikliğin kalesi olduğu vurgulanan haberde, şu anda AKP tarafından kontrol edilen kentin iki büyük parkındaki restoranlarda alkolün yasaklandığı belirtildi. The Guardian, henüz özel sektöre yasak getirilmediğini ancak ruhsat prosedürleri ve vergilerin caydırıcı olduğunu yazdı. 



</TEXT>
</DOC>
