<DOC>
<DOCNO> 404859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sonyas15.html </URL>
<DATE> 2005/12/19/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Rus çizmesi müzesi açıldı 
</HEADLINE>
<TEXT>

     Rusya'nın başkenti Moskova'da, aralarında 200 yıllık olanlarının da bulunduğu ve ''Valenki'' adı verilen Rus çizmelerinin bulunduğu müze açıldı. 
     Hiçbir dikiş, boya ve yapıştırıcı malzeme kullanılmadan yüzde yüz saf yünden hazırlanan valenkiler, üretim teknolojileri değişmesine rağmen, tarihi özelliklerini günümüze kadar korudu ve günümüzde insanlar tarafından da hala kullanılıyor. 
     Tarihte bilinen en eski valenkilerin, milattan önce 4. yüzyılda Altay bölgesinde üretildiği düşünülüyor. 
     Koyun, deve, at, köpek ve diğer yünlü hayvanların tüylerinin kullanılmasıyla hazırlanan valenkiler Tibet, Kafkas, Pamir ve Karpat dağlarının sakinleri tarafından da kullanılıyor. 
     Ancak valenkilerin seri üretimi 18. yüzyılın ilk yarısında Nijniy Novgorod bölgesindeki Semyonovskaya köyünde başlarken, rivayete göre, valenkilerin nasıl yapıldığı Çarların öğrenmemesi için yüzyıllardır sır olarak tutuluyor. 
     Hayvan tüylerinin mekanik baskı sonucu doğal olarak birbirine yapışması özelliği temel alınarak hazırlanan valenkilerin üretiminde hiçbir kimyasal madde kullanılmıyor. 
     Sibirya çöllerindeki aşırı soğuk hava şartlarında alternatifi olmayan valenkiler, ikinci dünya savaşı döneminde Sovyet askerlerinin kullandığı en önemli ayakkabılar olma özelliğini taşıyor. 
     Valenkilerin 200 yıllık tarihinin anlatıldığı bu müzede eski tarama aletleri, değişik tarihi valenkilerden örnekler, valenkilerin hazırlanma süreci, kullanıldığı görüntülenen savaş fotoğrafları ve başka örnekler yer alıyor. 
     Müze Müdürü Galina Aleksandrovna Volkova'nın yaptığı açıklamaya göre, valenkilerin 200 yıllık tarihe sahip olmasına rağmen, günümüzde de yaygın bir şekilde kullanıldığını söyledi. Valenkilerin özellikle balıkçılar, avcılar, ülkenin Uzakdoğu bölgelerinin ormanlarında çalışanlar, askerler tarafından tercih edildiğini söyleyen Volkova, ''Valenkiler, sadece ayakları sıcak tutma özelliğinden dolayı değil, aynı zamanda rahatsız ayakları tedavi edebilme özelliğinden dolayı da popüler oldu'' diye konuştu. 
     Rus uzmanlar, Deli Petro ve 2. Yekatrina gibi çarların valenkileri bel ağrılarını tedavisi için kullandıkları tarihçiler tarafından kanıtlanırken, çocukların 3 yaşına kadar valenki kullanması halinde taktirde bağışıklık sisteminin çok güçlendiğini belirtiyorlar. 
     
</TEXT>
</DOC>
