<DOC>
<DOCNO> 403478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sontur28.html </URL>
<DATE> 2005/12/14/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
İzmit'te garip bir olay... 
</HEADLINE>
<TEXT>

     İzmit'te, karın ağrısı şikayetiyle hastaneye gelen kişiden, makattan yerleştirildiği belirlenen 35 santilitrelik içki şişesi ameliyatla çıkartıldı. 
     AA muhabirinin edindiği bilgiye göre, İzmit Bekirpaşa Beldesi'nde oturan M.G. 57 , dün gece evde aniden rahatsızlanınca, kendi isteğiyle Kocaeli Devlet Hastanesi Acil Servisi'ne kaldırıldı. 
     M.G'nin hastanede karın ağrısından şikayet etmesi üzerine, Acil Servis'teki doktorlar, hastanın şikayetinin nedenini belirlemek amacıyla röntgenini çektirdi. 
     Röntgen filminde, kalınbağırsağın bulunduğu bölgede küçük içki şişesinin bulunduğunun görülmesi üzerine M.G, ameliyata alındı. 
     Makattan yerleştirildiği belirlenen 35 santilitrelik içki şişesi yaklaşık 2.5 saat süren ameliyatla çıkartıldı. 
     Operasyonu yapan Dr. Fahri Akyüz, olayı polise ve Kocaeli Cumhuriyet Savcılığı'na bildirdi. Durumu ağır olduğu için M.G'nin ifadesini alamayan polis, yakınlarının ifadesine başvurdu. Yakınlarının ifadesine göre, evinde aniden rahatsızlanan M.G'nin hemen hastaneye kaldırıldığı, olayla ilgili hiçbir bilgileri olmadığı kaydedildi. 
     Kocaeli Devlet Hastanesi Başhekim Vekili Fatih Özcan, yaptığı açıklamada, hastanın hayati tehlikesinin bulunduğunu söyledi. 
     Özcan, şöyle konuştu 
     ''Hastaya, muhtemelen daha önce makattan yerleştirilen şişe kalınbağırsağı parçalamış. Parçalar vücuda yayılmış. Bu nedenle hastanın hayati tehlikesi mevcut. Operasyonu yapan doktor arkadaşımız konuyu polise ve savcılığa bildirmiş. Ancak aile şikayetçi olmamış.'' Olayla ilgili soruşturma sürüyor. 
     
</TEXT>
</DOC>
