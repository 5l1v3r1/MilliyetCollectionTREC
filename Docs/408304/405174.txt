<DOC>
<DOCNO> 405174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/dunya/adun.html </URL>
<DATE> 2005/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush 'bir kısım medya'ya taktı 
</HEADLINE>
<TEXT>


ABD vatandaşlarının telefonlarını mahkeme kararı olmaksızın dinlemeye imk n veren gizli genelgesini savunan Bush, basına genelgeyi sızdıranlar hakkında soruşturma açılmasını istedi 

Yasemin Çongar - Washington 


ABD Başkanı George W. Bush'un 2002'de, Amerikan vatandaşlarının telefon görüşmeleri ile elektronik postalarının devlet tarafından, mahkeme kararı olmaksızın izlenmesini öngören bir gizli genelge yayımladığının ortaya çıkması, Washington'ı böldü. 
Bir tarafta, Bush'un genelgesinin Amerikan yasalarına tümden aykırı olduğunu savunan ve Kongre'nin bu konuda soruşturma başlatmasını isteyen Demokrat ve bazı Cumhuriyetçi senatörler var. Diğer tarafta yer alan Bush ise, genelgesini "Terörle mücadele bunu gerektiriyor" diyerek savunuyor ve genelgeyi kimin sızdırdığının ortaya çıkması için federal soruşturma başlatmak istiyor. Bush, önceki günkü basın toplantısında, "Savaştayız ve Amerika'nın sırlarını saklayabilmeliyiz. Dolayısıyla Adalet Bakanlığı'nın bu haber konusunda tam kapsamlı bir soruşturma başlatacağını tahmin ediyorum" dedi. 

NYT, Bush'u dinlemedi 
Bush'un telekulak genelgesi ilk kez 14 Aralık'ta, New York Times NYT gazetesinin internet sitesinde yer alan özel haberle ortaya çıkmıştı. Gazete, genelgeye ilişkin bilgiyi, bir yıla yakın süredir elinde tuttuğunu ve şimdi de haberin bazı ayrıntılarını "teröristlerin işine yarayabileceği gerekçesiyle" yayımlamayacağını okurlarına aktarmıştı. 
Newsweek yazarlarından Jonathan Alter ise internet sütununda, Bush'un NYT'nin haberini engellemek için bizzat devreye girdiğini duyurdu. Alter'a göre Bush, NYT'nin yayıncısı Arthur Sulzberger Jr. ile Genel Yayın Yönetmeni Bill Keller'ı 6 Aralık'ta Oval Ofis'e çağırarak haberi kullanmamalarını bizzat istedi, ancak sözünü dinletemedi. 
Bush'un telekulak genelgesi Demokratları ayağa kaldırırken, Senato Adalet Komisyonu'nun Cumhuriyetçi Başkanı Arlen Specter da eleştiri kervanına katıldı. Specter, Ulusal Güvenlik Ajansı adlı elektronik istihbarat örgütünün ABD vatandaşlarının telefonlarını dinlemesinin "yasadışı" olduğunu savunarak, yönettiği komisyonda konuyla ilgili oturumlar düzenleyeceğini duyurdu. 


</TEXT>
</DOC>
