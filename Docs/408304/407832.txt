<DOC>
<DOCNO> 407832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/spor/aspo.html </URL>
<DATE> 2005/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Köşe kapmaca 
</HEADLINE>
<TEXT>


Futbol Federasyonu seçimleri öncesi kulis faaliyetleri zirve yaptı. Ayhan Bermek delegelerle bire bir temasa geçmek için düğmeye bastı. Cemal Aydın, Haluk Ulusoy'un kapısını çaldı 


Futbol Federasyonu olağanüstü genel kurulu öncesi "saflar" belirginleşmeye başladı. Başkan adaylığını önceki gün resmen açıklayan Ayhan Bermek, federasyon başkanvekili Hasan Doğan'ı listesine alacağını deklere ederken, dün de aynı oluşum içinde yer alan Serdar Güzelaydın ve Mahmut Özgener ile biraraya gelerek yönetim kurulu listesi hazırlıklarına başladığı öğrenildi. İstanbul'da yaklaşık 3 saat süren toplantıda bugünden itibaren delegelerle bire bir temasa geçilmesi kararlaştırıldı. Bu arada iş dünyasının önde gelen isimlerinden TİM başkanı Oğuz Satıcı'nın bizzat bazı delegeleri arayarak Ayhan Bermek için destek istemesi dikkat çekti. 
Hasan Doğan'ın muhalifleri tarafından "Başbakan Recep Tayyip Erdoğan ile arası eskisi gibi değil. Hükümet bu yeni oluşumun arkasında bulunmayacak" şeklinde ortaya atılan iddialara "yeni yıl hamlesiyle" karşılık vermeye çalıştığı bildirildi. Doğan'ın geçen yıl olduğu gibi bu yılbaşında da Başbakan'ı Safranbolu'da iş ortağı Remzi Gür'ün ev sahipliğinde ağırlamaya hazırlandığı ifade edildi. Ayhan Bermek başkanlığında oluşturulmaya çalışılan yönetimde başkanvekilliği için adı geçen Doğan'ın, yılbaşı programını sayesinde muhalif grubun gündeme getirdiği iddialara, "karşı mesaj" gönderme hazırlığında olduğu kaydedildi. 

Aydın yoğun mesaide 
Gelecek hafta başında başkan adaylığını resmen açıklaması beklenen Cemal Aydın'ın iki gündür yoğun bir kulis faaliyeti içine girdiği belirtildi. Önceki gün Beşiktaş Başkanı Yıldırım Demirören ile biraraya gelen Aydın, dün de Futbol Federasyonu eski başkanı Haluk Ulusoy ile buluştu. Anayasa Mahkemesi'nden vize çıkmadığı takdirde Aydın'ın başkanlığındaki listeyi destekleyeceğini kaydeden Ulusoy'un gelişmeler hakkında fikirlerini dile getirdiği vurgulandı. 
Fenerbahçe'nin resmen açıklamasa da Cemal Aydın'a destek verdiği konuşulurken, Aydın'ın Kulüpler Birliği Vakfı başkanı Özhan Canaydın ve Trabzon Başkanı Nuri Albayrak ile de görüşme yapacağı öğrenildi. 


</TEXT>
</DOC>
