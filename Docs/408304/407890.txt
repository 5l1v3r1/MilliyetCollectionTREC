<DOC>
<DOCNO> 407890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sondun14.html </URL>
<DATE> 2005/12/30/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Filistin'de başıbozukluk tırmanıyor... Polisler, sınır kapısını bastı 
</HEADLINE>
<TEXT>

     Gazze Şeridi'ndeki başıbozukluğa tepki gösteren 100 kadar Filistinli polis, Gazze-Mısır sınırındaki Refah kontrol noktasını bastı. 
     Filistinli güvenlik yetkilileri ve görgü tanıkları, polis memurlarının Refah'a girdiklerini ve sınırdaki gümrük kontrol noktasına konuşlandıklarını söylediler. 
     Sınır geçişlerini ve İsrail ile Filistin arasındaki anlaşmanın şartlarının yerine getirilip getirilmediğini kontrol eden Avrupalı gözlemcilerin panik içinde bölgeden kaçtıkları bildirildi. 
     Gazze'de bir polis memurunun dün kan davası nedeniyle öldürülmesi tepkiye neden olmuştu. Refah'ı basan polislerin, zor durumlarda alınacak önlemler konusunda üstleri tarafından bilgilendirilmemekten şikayet ettikleri belirtildi. 
     Filistinli üst düzey bir güvenlik yetkilisinin, sinirli polislerden bölgeyi terk etmelerini istediği, ancak olumsuz cevap aldığı kaydedildi. 
     Avrupalı gözlemcilerin bölgeden ayrılmaları nedeniyle sınırın, yapılan anlaşma uyarınca kapatıldığı belirtildi. 
     
</TEXT>
</DOC>
