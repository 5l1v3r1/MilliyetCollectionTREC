<DOC>
<DOCNO> 405851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/guncel/gun04.html </URL>
<DATE> 2005/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Topbaş'tan Üsküdar'ın kararına veto 
</HEADLINE>
<TEXT>


MEHMET DEMİRKAYA 

Başbakan Tayyip Erdoğan'ın, içki sınırlamasına ilişkin haberler için "asparagas" suçlamasını yapmasından saatler sonra, İstanbul Büyükşehir Belediye Başkanı Kadir Topbaş, Üsküdar Belediye Meclisi'nin "içkili yerler haritasının onaylanması" kararını veto etti. 
Topbaş, dün Ankara'ya hareketinden önce Atatürk Havalimanı'nda yaptığı açıklamada, Üsküdar Belediye Meclisi'nin içkili yerlerle ilgili aldığı kararı belediyeye geri gönderdiğini söyledi. İstanbul Büyükşehir Belediyesi Basın Danışmanı Ahmet Faruk Yanardağ da, konuyla ilgili belediyenin 1. Hukuk Müşavirliği'nden mütalaa alındığını ve Topbaş'ın bu görüşe katılarak kararı iade ettiğini vurguladı. 
Mütalaada şöyle deniliyor "Belediye sınırları ve mücavir alanlar içinde içkili yerler haritasının onaylanmasına dair verilen Üsküdar İlçe Belediye Meclisi'nin 9.12.2005 tarih ve 120 sayılı kararının, bu konuda Büyükşehir Belediye Meclisi'nce bir düzenleme yapılacak olması halinde ilçe meclisine iade edilebileceği mütalaa olunmaktadır." 

Şimdi ne olacak 
Üsküdar Belediyesi ya Topbaş'ın gerekçesine katılarak daha önce aldığı kararı ortadan kaldıracak ya da kendi kararında üye tamsayısının salt çoğunluğu ile ısrar edecek. Üsküdar Belediye Başkanı Mehmet Çakır, "saygıyla karşıladıklarını" söylediği veto kararından duyduğu rahatsızlığı belli etti. Çakır, "O zaman ruhsat talebinde bulunanlara gidin Büyükşehir Belediyesi'nden alın mı diyeceğiz" dedi. 



</TEXT>
</DOC>
