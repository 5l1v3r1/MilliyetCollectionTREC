<DOC>
<DOCNO> 402518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/son/sonsiy09.html </URL>
<DATE> 2005/12/11/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Erdoğan Din birleştirici bir çimentodur, en önemli birleştirici unsurumuz 
</HEADLINE>
<TEXT>

     Başbakan Recep Tayyip Erdoğan, ''Din bir çimentodur ve şu anda en önemli birleştirici unsurumuzdur'' dedi. 
     Erdoğan, Avustralya ve Yeni Zelanda'daki temaslarının ardından yurda dönüşünde, Esenboğa Havalimanı'nda gazetecilere açıklama yaptı. 
     Erdoğan, bir gazetecinin, '' Türkiye'de etnik unsurları birleştiren ana unsur dindir şeklinde bir ifadeniz oldu mu, yoksa yanlış anlaşılma mı oldu '' sorusu üzerine, şu yanıtı verdi 
     ''Ben ne söylediğimi çok iyi biliyorum. Bakın bunu ne zaman, ne üzerine söyledim. İşin başını, arkasını bir tarafa koyup ortasını almayın. Biliyorsunuz konu, Sayın Baykal'ın Yugoslavya benzetmesi üzerine söylenmiştir. Türkiye, bir Yugoslavya değildir. Orada Sırp, Hırvat, Boşnak hepsi ayrı dinlerin mensuplarıdır. Aynı dinde olup farklı mezheplerde olanlar da vardır. Ama Türkiye'de ise 30'a yakın etnik unsur var. Bunu her zaman sizler de yazıyorsunuz, yüzde 99'u Müslüman bir ülke Türkiye'de din bir çimentodur.'' 
     
     ''NUTUK'U OKUMAK LAZIM'' 

     Başbakan Erdoğan, bugüne kadar ''din bir üst kimliktir'' ifadesi kullanmadığını vurgulayarak, şunları kaydetti 
     ''Üst kimlik olarak kullandığım ifade Türkiye Cumhuriyeti vatandaşlığıdır ve bunun defaatle açıklamalarını yaptık. Ama buna rağmen bazıları anlamak istemiyor. Yine söylüyorum, 'din bir çimentodur ve şu anda en önemli birleştirici unsurumuzdur.' Tarih boyunca bu böyledir. Gazi Mustafa Kemal'in de bu konuda açıklamaları vardır. Orada da dinin bir birleştirici, bir çimento olduğunu görürsünüz. Onun için Nutuk'u falan bir okumak lazım. Okursanız orada da onu göreceksiniz. Bunu Tayyip Erdoğan söylediği zaman farklı yerlere çekiliyor. Ama başkaları söylediği zaman doğru oluyor. Alt kimlik üst kimlik tartışmaları da böyle. Dün üst kimliğin Türkiye Cumhuriyeti vatandaşlığı olduğunu söyleyenler şimdi 'bunu söylemedim veya farklı şekilde söyledim' şeklinde yorumlama gayreti içine giriyorlar. Biz ne söylediğimizi biliyoruz, bu noktada rahatız. Şu anda da bu istikamette Türkiye Cumhuriyeti vatandaşlığı üst kimliğiyle bunu bir çatı olarak görüyor, böylece ülkemizde birliği beraberliği sürdürüyoruz. Şunu da söylüyorum Tek bayrak, tek millet, tek vatan dememe rağmen adeta sanki ben tek millet değil de çift millet demişim gibi tam manasıyla sağırlık yapıyorlar. Böyle bir ifade hiçbir zaman benden çıkmadı. Onları daha sonra ispata davet ederim, bu ispat çok ağır olur.'' 
     
     FBI ve CIA'NIN ZİYARETLERİNİN ARKASINDA BİR ŞEY ARANMASIN 

     Başbakan Recep Tayyip Erdoğan, "FBI ve CIA başkanlarının Türkiye ziyaretlerinin arkasında bir şeyler arama gayreti yanlıştır. Bunlar uluslararası yapılması gereken şeylerdir" dedi. Erdoğan, uluslararası teröre karşı ülkelerin birbirleriyle münasebetlerinin daha sık olması gerektiğini söyledi. 
     Başbakan Erdoğan, Avustralya ve Yeni Zelanda'daki temaslarının ardından yurda dönüşünde, Esenboğa Havalimanı'nda gazetecilere açıklama yaptı. 
     Bir gazetecinin, bedelli askerliğe ilişkin sorusu üzerine, Avustralya'da bazı vatandaşların askerlik sorunlarını dile getirerek, bedelli askerlik konusunda talepleri olduğunu söyledi. Erdoğan, "Konuyla ilgili hem Genelkurmay Başkanlığı hem de yetkili kurullarımızla görüşürüz, bu konuda yapılabilecek bir şey varsa yaparız" dediğini belirterek, " Tamam bunu çıkarıyoruz diye attığımız bir adım yok. Temennimiz odur ki, görüşmelerden sonra hakikaten bu vatandaşlarımızın sıkıntılarını giderici bir kararı almış oluruz" diye konuştu. 
     FBI ve CIA başkanlarının Türkiye ziyaretlerinin hatırlatılarak, "PKK'ya karşı bir adım mı atılıyor " sorusuna karşılık Erdoğan, şunları kaydetti 
     "Türkiye Cumhuriyeti 780 bin kilometrekare üzerinde çalışmalarını yürüten bir ülke değil. Bilgi alışverişi yaptığı ülkelerle her tür görüşmeyi yaparlar. Bizim istihbarat teşkilatımız da uluslararası istihbarat teşkilatlarıyla kah ülkemizde kah onların ülkelerinde bir araya gelirler, görüşmeleri olur. Şu anda da demek ki, istihbarat teşkilatımızın daveti üzerine CIA gelmiştir. Benimle de görüşme programı vardır. Aynı şekilde FBI da böyle bir davetle buradadır, burada görüşmeleri vardır. Bunların arkasında bir şeyler arama gayreti yanlıştır. Bunlar uluslararası yapılması gereken, olması gereken şeylerdir. Nitekim şu anda dünyadaki uluslararası teröre karşı ülkelerin birbirleriyle münasebetleri daha sık olmalı. Çok daha farklı bir zeminde bilgi alışverişi akışının sağlanmış hale getirilmesi beklentimizdir." 
     
     "SAĞIR DUYMAZ UYDURUR" 

     AK Parti Grup toplantısında iki milletvekilinin görüşlerini açıklamaları ve sonraki gelişmelere ilişkin soru üzerine Erdoğan, milletvekillerinin, Parlamento ve parti grubunda görüşlerini açıklama hakkına sahip olduklarını belirtti. Erdoğan, "Burada tek şey, demokraside her zaman bir başlık vardır, demokrasilerin de kendi içlerinde bir disiplini vardır" diye konuştu. 
     Aynı şekilde her partinin de kendi içinde bir disiplini olduğunu ve parti içi disipline uygun olarak bu imkanları kullanmanın çok daha isabetli, çok daha faydalı olacağını vurgulayan Erdoğan, şöyle devam etti 
     "Orada öyle şeyler okudum ki, yok disipline veriliyor yok Erdoğan'ın gelmesi bekleniyor' filan... Sağır duymaz uydurur türünden şeyler. Biz buralara kolay gelmedik. Bu kadar ucuz değil. AK Parti, parti içi demokrasiyi en iyi uygulayan partidir. Biz rahatlıkla, göğsümüzü gere gere bunu savunuruz. Onun için kimse kendileri için zil takıp oynayacak zemin mekan aramasın." AK Parti Milletvekili Resul Tosun'un, "TBMM Muhafız Alayı ve askeri binaların şehir dışına taşınması" teklifinin hatırlatılmasına karşılık Erdoğan, "Bir milletvekili arkadaşımız bir gazetede köşe yazarlığı yapıyor. Kendi münferit düşüncelerini söylüyor, olay budur. Bir düşünce belirtmiştir, bunu çok fazla abartmanın anlamı yoktur" dedi. Tosun'un teklifiyle ilgili Genelkurmay Başkanlığı'nca yapılan açıklamanın anımsatılması üzerine de Erdoğan, "O da Genelkurmay'ın açıklamasıdır..." diye konuştu. 

     
</TEXT>
</DOC>
