<DOC>
<DOCNO> 400226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/son/sondun09.html </URL>
<DATE> 2005/12/03/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Irak basınına Amerikan müdahalesi... 
</HEADLINE>
<TEXT>

     Iraklı gazeteciler, Amerikan ordusunun Irak'ta medyayı yönlendirdiği yolunda Amerikan basınında çıkan haberleri doğruladı, ancak bu skandal, Irak'ta ABD'deki gibi gürültü koparmadı. 
     Iraklı bir kadın gazeteci, AFP muhabiriyle konuşurken iddiayı doğruladı. Kadın gazeteci, ''Amerikan askerleri, insani yardım dağıtımlarını veya inşaat çalışmalarını yerinde görmemizi ister, sonra da bizlerden olumlu haberler yazmamızı beklerlerdi'' dedi. 
     Kimliğini açıklamayan kadın gazeteci, ''Olumlu haberler için 50 doları geçmeyen küçük paralar da teklif ederlerdi'' diye konuştu. 
     Amerikan subaylarının kurduğu Bağdat basın merkezinde üç ay çalışmış olan gazeteci, ''Kendi hazırlayıp yazdıkları bazı yorumların yayınlanması karşılığında da bize para veriyorlardı. İşin içinde fotoğraf da varsa ödenen para artıyordu'' dedi. ''Üç ay sonra oradan ayrıldım'' diyen gazeteci, ''Bu hem komik, hem de gazetecilik ahlakına aykırıydı'' ifadesini kullandı. 
     Bağdat'ta çıkan gazetelerin birinde görev yapan bir muhabir de bu konunun bilinen bir şey olduğunu söyledi. 
     
     ''PROFESYONEL GAZETECİ TUZAKLARA DÜŞMEZ'' 
     ''Bazı meslektaşlarımızın Amerikan askerleriyle işbirliğini biliyoruz'' diyen Iraklı muhabir, kendisinin böyle bir şeyi kabul etmediğini söyledi. Iraklı muhabir, ''Bunlar gazetecilerin önüne atılan yem. Profesyonel gazeteci bu tuzaklara düşmez'' dedi. 
     Los Angeles gazetesi, Amerikan ordusunun, subayların kaleme aldığı ya da aldırdığı haber veya yorumları para karşılığında Iraklı gazetecilere yayınlattığını yazmıştı. 
     ABD'de gürültü çıkaran bu skandal, Irak medyasında ise yankı bulmadı. Irak gazeteleri, konuya ABD'dekinin tersine çok az yer ayırdı. 
     
</TEXT>
</DOC>
