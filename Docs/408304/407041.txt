<DOC>
<DOCNO> 407041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sonsiy22.html </URL>
<DATE> 2005/12/27/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
AB'de 'yılın olayı' Türkiye müzakereleri 
</HEADLINE>
<TEXT>

     Avrupa Birliği Komisyonu, 2005'in en önemli anlarını belirledi. Listenin başında, Türkiye ile müzakerelere başlanması var. 
     AB Komisyonu'nun resmi televizyonu EBS, '2005'in en önemli anları' derlemesinde Türkiye ile 3 ekim tarihinde başlayan müzakeleri 'yılın olayı' seçti. 
     Televizyon o güne ait görüntüleri bir klip halinde geçti. 
     Sıralamada ABD Başkanı George W. Bush'un AB Komisyonu'nu ziyareti ikinci, Fransa ve Hollanda'nın AB Anayasası'nı reddetmesi de üçüncü sırada yer aldı. 
     
     Müzakereler 3 ekimde başladı 
     Türkiye ile AB arasındaki müzakereler 3 ekim tarihinde başlamıştı. Türkiye'nin 3 ekimde AB ile müzakerelere başlamasından önce Avusturya'nın 'imtiyazlı ortaklık'ta diretmesi krize neden olmuştu. 
     Avusturya, Müzakere Çerçeve Belgesi'ne 'imtiyazlı ortaklık' ibaresinin girmesi için uzun süre direnmişti. 25 üyeli birlik içinde tek kalan Avusturya'nın sonunda direnci kırılmış ve Müzakere Çerçeve Belgesi onaylanmıştı. 
     Avusturya ile yürütülen pazarlıkların uzun sürmesi nedeniyle diplomaside pek sık uygulanmayan bir kural işletildi. Pazarlıkların yürütüldüğü Lüksemburg'ta saatler gece yarısına iki dakika kala 23.58'de durduruldu ve böylece - daha önce Türkiye'ye söz verildiği gibi - müzakerelerin 3 ekimde başlatılması sağlandı. 
     
</TEXT>
</DOC>
