<DOC>
<DOCNO> 401257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/yasam/yas02.html </URL>
<DATE> 2005/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Tahran'da apartmana uçak çarptı 128 ölü 
</HEADLINE>
<TEXT>


C - 130 tipi askeri nakliye uçağı 10 katlı bir apartmana çarptı. Uçaktaki 10'u mürettebattan 94 kişi öldü. Yolcuların 68'i gazeteciydi. Apartmanda ise 34 kişi öldü, 90 kişi yaralandı 

DIŞ HABERLER SERVİSİ 

İran'ın başkenti Tahran'da, 84'ü yolcu, 10'u mürettebattan toplam 94 kişinin bulunduğu C-130 tipi askeri nakliye uçağı, 250 kişinin yaşadığı 10 katlı bir apartmana çarparak düştü. Uçaktaki yolcu ve mürettebattan kurtulan olmadı. Uçağın çarptığı apartmanda da 34 kişinin öldüğü açıklandı. Böylece bu uçak kazasındaki ölü sayısı 128 olarak kayıtlara geçti. Apartmanda bulunan 90 kişi de yaralandı. 
Uçakta, Bender Abbas'a askeri bir tatbikatı izlemek üzere giden yaklaşık 68 de gazeteci ve televizyoncu bulunuyordu. İran ordusu uçakta kaç askerin bulunduğu konusunda bir açıklama yapmadı. 

Sağ kanat yanıyordu 
İran ordusuna ait, yolcu ve yük taşımada kullanılan C - 130 tipi uçak, Tahran'dan Bender Abbas kentine gitmek üzere havalandıktan sonra acil iniş için Mehrabad'a dönerken, teknik nedenlerle yerel saatle 13.45'te Azeri mahallesi Şehriki Tevhid'e düştü. Görgü tanıkları, düşerken uçağın sağ kanadında yangın olduğunu anlattılar. Yerel televizyona açıklama yapan bir polis, pilotun motor arızası bildirdiğini ve Mehrabad Havaalanı'na acil iniş talebinde bulunduğunu söyledi. 
Tahran Belediye Başkanı Muhammed Bagır Galibaf, uçaktaki yolcu ve mürettebat toplam 94 kişiden kurtulan olmadığını bildirdi. 

Tatbikata gidiyorlardı 
İRNA ajansı, Bender Abbas'a gitmek üzere kalkan uçaktaki yolcuların çoğunun, bölgeye bir askeri tatbikatı izlemek üzere giden yerel gazeteciler olduğunu duyurdu. Yabancı ajanslar da kaza yerindeki İranlı gazeteci ve kameramanların, meslektaşları için gözyaşı döktüğünü aktardı. 
Uçağın düşmesinin ardından polis, olay yerini güvenlik kordonu altına alırken, ölü ve yaralıları hastanelere götürmek üzere helikopter, ambulans ve otobüsler kullanıldı. AP, Tahran radyosuna dayanarak, uçağın çarptığı binada bulunan 34 kişinin öldüğünü, 90 kişinin yaralandığını duyurdu. Böylece uçakta öldüğü sanılan 94 kişiyle toplam ölü sayısı 128 olarak açıklandı. 
İran'da 19 Şubat 2003'te de bir İlyuşin - 76 askeri uçağının düşmesi sonucu 276 Devrim Muhafızı ve mürettebat ölmüştü. 


</TEXT>
</DOC>
