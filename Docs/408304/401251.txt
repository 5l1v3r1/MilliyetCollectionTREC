<DOC>
<DOCNO> 401251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/spor/ygokce.html </URL>
<DATE> 2005/12/07/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Dijital kültürü yenmeliyiz 
</HEADLINE>
<TEXT>



Dijital kültür, hiç de hesaplamadığımız biçimde sporumuzu alt üst etti... Yozlaştırdı... Aklı, en çok gereksinim duyduğumuz bir dönemde kadro dışı bıraktı... İhtirasları, kinleri, kavgaları, çatışmaları öne çıkardı... Ruh sağlığımızı kaybederek kuralları unuttuk... Paranoyaların, korkuların, kuşkuların tutsağı olduk. 
Sabah, güne başlarken borsa endeksiyle, kur pariteleriyle, faiz oranlarıyla, hemen her şeyin rakamlara boğulduğu bir dünyaya katılan bizler, spor alanlarında da dijital kültürün tutsağı olduk... 
Hemen her şeyi endüstriyel futbolun penceresinden görerek, skor tabelalarından tribün gelirlerine, yayın hakkı rakamlarından bahis oranlarına, maç istatistiklerinden reyting ölçümlemelerine müthiş sayısal okyanuslar yaratıp içinde boğulmaya başladık. 
Elbette sayıların anlatmaya çalıştığı gerçekleri yadsımıyorum... Hayat sürdükçe rakamlar, sayılar da olacak.. 
Benim itirazım, sayıların öne çıkardığı değerlerle, sayılamayan değerleri unutmamıza... 
Maç istatistiklerinin bir türlü anlatamadığı, sporun eninde sonunda masum bir oyun olması gereken özelliklerinin güme gitmesine... 
Hiç kimse rakamları paylaşmak istemez... 
Bankadaki hesabınızı, reytinginizi, tirajınızı, klasmandaki puanlarınızı paylaşabilir misiniz Hiç sanmıyorum. 
Ama sevginizi paylaşabilirsiniz... Bir golün atılmasındaki yaratıcılığı ve güzelliği paylaşabilirsiniz... Futbolun temaşa keyfini paylaşabilirsiniz... Kuralları benimseyebilir, o kuralların uygulanması konusundaki ilkeleri paylaşabilirsiniz... 
Hatta ihtiraslarınızı bile paylaşıp akıl yoluyla onlara dürüst ve saygı duyulacak karşılıklar, çözümler, sistemler ve taktikler bulabilirsiniz... 
Ama hayır, biz böyle yapmadık... 
Dijital kültürün tutsağı olup nasıl olursa olsun skorların, performansların, rekorların peşinde koştuk... O başarıları anlamlandırmayı değil, paraya çevirmeyi, bol sıfırlı ödüllerle, primlerle nemalandırmayı tercih ettik. 
Futboldaki rekabet ortamı dijital kültürün etkisiyle çirkinleşti, daraldı, ruhunu ve gelişmedeki motor özelliğini kaybetti... 
Halterde, rekor para ve ödül ihtiraslarımız, bizi dünya ölçeğinde cezalı ve dışlanmış bir ülke konumuna getirdi... En değerli sporcularımızı ve şampiyonları doping tarihinin kirli sayfalarına gömdük... 
Ulusal takım formasını giyen yıldız oyuncumuzu, gerçek bir sporcu kimliğiyle para kazanma şeytanlıklarının tuzağından uzak duracak akıl ve erdemle donatamadık... 
Atletizmde, maço tutsağı olmuş dünya çapındaki şampiyonumuz da, doping ayıbıyla birlikte yalanın ve şeytan kurnazlıklarının bedelini ödüyor şimdi... 
Futbolda yaşadığımız son İsviçre travmasının, dijital kültüre karşı kimliğimizi, kişiliğimizi, sportif değerlerimizi koruyamayan, skorsuz bir yenilgi olduğunu da henüz anlayabilmiş değiliz Yaptığımız tüm tartışmalar, kavgalar ve çatışmalar, mertçe yüzleşmek yerine çamur atmak, sorumluluktan kaçmak ve kıvırmaktan başka bir şey değil 
Şimdi hep birlikte düşünmeli, karar vermeliyiz... 
Sporumuzdaki dijital kültür tutsaklığı artık bitmelidir. 
Neyle, nasıl, ne zaman başaracağız bu işi 
Bilimle, akılla... İhtiraslarımızdan soyunarak... İçedönük siyasetten sıyrılıp, köklerimizdeki değerlere, evrensel kurallara dönerek.. 
Hemen şimdi... 
Daha büyük rezillikleri yaşamamak için... Çocuklarımıza sportif utanç mirasları bırakmamak için 

Gerets ve Tigana 

Cumartesi günü Ali Sami Yen'de oynanacak Galatasaray-Beşiktaş derbisi, her bakımdan Gerets-Tigana maçı olarak görünüyor bana... 
Bildiğimiz futbolcuların, bilinen özellikleri ve maç içinde gösterecekleri performanstan daha önemlisi, iki teknik adamın kadro seçimi, tercihleri oyun anlayışları, oyunun gelişimine göre yapacakları değişikliklerdir. 
Gerets, sezon başındaki heyecan yaratan hücum karakterli oyun anlayışına yeni renkler ekleyemedi. Ümit Karan, Hakan Şükür, Necati Ateş gibi ülkenin en değerli golcülerini isabetli biçimde kullanamadığı zamanlar oldu. Elindeki kadronun tümünü de maça hazır hale getiremedi. Elbette dürüst, kararlı, güvenilir bir kişiliği var... O nedenle herkesin saygısını hak etti. 
Tigana Beşiktaş'ta iş başı yaparken, doğrusu kariyerine uzun süre ara verdiği için kuşkuluydum... Ama her hafta takımın oyun kalitesini arttırarak, futbolcularına yeni yeni görevler verip onlara yeni heyecanlar kazandırarak, en önemlisi Beşiktaş'ın ruhuna ve kültürüne uygun hücum felsefesini yeniden hayata döndürerek herkesin sempatisini kazandı... Sivas, Zenit ve Vestel Manisa maçları ona açılan krediyi artırdı. 
Şimdi Ali Sami Yen'e, takımının kaybolmuş hedef duygusunu yeşertmeye çıkacak... 
Bakalım, Gerets neler yapacak 

Sami Yen değil 

Bazı genç arkadaşlarım, televizyon programlarından spor sayfalarına kadar hemen her ortamda Ali Sami Yen Stadı'ndan söz ederken, kaçar gibi bir kısaltmayla "Sami Yen" demeyi tercih ediyorlar... Saygısızlık değilse de özensizlik... 
Altı üstü üç harfli bir Ali ismi çok mu geliyor onlara Sanmıyorum... 
Sami Yen demeyi yeterli görenlerin çoğu da Galatasaraylı... 
Yapmayın arkadaşlar, kardeşler... 
Ali Sami Yen, tartışmasız spor tarihimizin 1 numaralı spor adamıdır.. 
Ona hak ettiği saygıyı ve özeni gösterelim... 
Sami Yen değil... Ali Sami Yen 

Atatürk ve Futbol 

Koca koca adamlar, hiç sıkılmadan eski ve kısır bir tartışmayı yeniden gündeme getirdiler... 
Atatürk Beşiktaşlı mıydı, Fenerli mi yoksa Galatasaraylı mı 
Üç Büyükler adına ahkam kesme yetkisini kendisinde görenler, tarihe tutunarak kendi kulüpleri adına Atatürk'e lisans çıkaracaklar neredeyse... 
Tarihsel gerçeklikten uzak... Abartılı varsayımlara dayalı, kimseyi inandırmayan iddialar bunlar... 
Komik ve hüzün verici... 
Atatürk hepimizindir... 
İlle de forma giydirmeye uğraşmayın. 
Dediklerine bakın... 
"Ben sporcunun zeki, çevik ve aynı zamanda ahlaklısını severim " 
Bu sözlerini anlamaya çalışın... 
Zeki ve çevik olamasanız da... 
Ahlaklı olabilirsiniz 



</TEXT>
</DOC>
