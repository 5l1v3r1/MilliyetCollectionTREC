<DOC>
<DOCNO> 406734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sonspo11.html </URL>
<DATE> 2005/12/26/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Kayserispor'da yaş sınırlaması... 
</HEADLINE>
<TEXT>

     Turkcell Süper Ligi takımlarından Kayserispor'da, transfer çalışmalarının, takımın yaş ortalaması 23.6'nın dikkate alınarak sürdürüldüğü bildirildi. 
     Basın sözcüsü Emre Ayan, AA muhabirine yaptığı açıklamada, yurtiçi ve yurtdışında sürdürdükleri transfer çalışmalarında kendileri için en önemli kriterin takımın yaş ortalaması olduğunu kaydetti. 
     Kayserispor'un ligin en genç takımları arasında yeraldığına dikkat çeken Ayan, şu anda 23.6 olan yaş ortalamasını korumak amacıyla transfer edecekleri futbolcuların yaşlarına özen gösterdiklerini vurguladı. 
     Bu nedenle, çok değerli ve ünlü de olsa, takımın yaş ortalamasını etkileyecek transferler yapmayacaklarını belirten Ayan, şunları söyledi 
     ''Teknik heyetin verdiği rapor doğrultusunda yurtiçi ve yurtdışındaki arayışlarımız devam ediyor. Teknik direktörümüzün iki yardımcısı, Romanya ve Belçika'da genç ve yetenekli futbolcu izliyor. Gelecek vaad eden gurbetçi oyuncuların yanısıra, kaliteli bir yabancı oyuncuya bakıyoruz. Reklama kaçacak ya da taraftara hoş gözükecek ünlü takımlardan oyuncu almayacağız. Bizim için genç, enerjik ve umut veren futbolcu olması daha önemli.'' Üçüncü sırada bulundukları ligde bu yıl başarılarını korumayı, gelecek yıllar için ise hedef büyültmeyi kararlaştırdıklarını anlatan Ayan, bu hedeflerine ulaşabilmek için takımın yapısını bozacak hiçbir girişime ve transfere sıcak bakmadıklarını ifade etti. 
     Emre Ayan, boş olan yabancı kontenjanına bir defans oyuncusu alacaklarını, bu transferinde daha önce Türkiye'de hiç oynamamış bir futbolcu olacağını sözlerine ekledi. 
     
</TEXT>
</DOC>
