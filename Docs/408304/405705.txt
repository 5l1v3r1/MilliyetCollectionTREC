<DOC>
<DOCNO> 405705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/soneko58.html </URL>
<DATE> 2005/12/22/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Turcas ve Shell işbirliğine yönelik anlaşma imzalandı 
</HEADLINE>
<TEXT>

     Turcas Petrol A.Ş. ile Shell Türkiye, yeni ortak girişim şirketinin kurulmasına ilişkin, girişimin oluşumu ve her iki tarafın ortak girişime aktaracakları malvarlığının tespitine yönelik anlaşma imzaladı. 
     Turcas Petrol'den yapılan açıklamada, Turcas Petrol ve Shell Türkiye'nin daha önce kurmayı hedefledikleri ortak girişim şirketinin ortaklık yapısını, faaliyetlerini ve yönetimini düzenleyen hükümleri içeren bir anlaşma imzaladıkları anımsatıldı. 
     Yeni şirketin, Türkiye'de akaryakıt ve madeni yağlar, perakende ve ticari satışlar, pazarlama ve dağıtım alanında faaliyet göstereceği ifade edildi. 
     Yeni ortak girişim şirketinin kurulmasına ilişkin her iki tarafın ortak girişime aktaracakları malvarlığını tespite yönelik anlaşmaların imzalandığı bildirilirken, ortak girişim şirketinin kurulması öncesinde hem Turcas Petrol A.Ş hem de Shell Türkiye'nin kendi ticari faaliyetlerinin gerektirdiği tüm yükümlülükleri yerine getirmeyi sürdürecekleri kaydedildi. 
     Tarafların, ortak girişim şirketinin kurulmasından sonra, ortak girişimin belirlenen faaliyet alanlarında bu yeni girişim şirketiyle rekabet etmeyecekleri konusunda da anlaşmaya vardıkları duyuruldu. 
     Oluşumun Turcas ve Shell'e sürdürülebilir, istikrarlı bir büyüme platformu sunacağı da ifade edildi. 
     Ortak girişim şirketinin kuruluş işlemlerinin tamamlanabilmesi için, halen yerine getirilmesi gereken bir dizi mevzuat hükmü ve özel şartlar, akdedilmesi gereken başka anlaşmalar olduğu, resmi makamlara başvurular ve izinlerle ilgili hazırlıkların ileri bir safhada olup, Turcas ve Shell'in 2006 yılının ilk çeyreği sonunda işlemleri tamamlamayı hedefledikleri bildirildi. 
     Bu arada Turcas Petrol A.Ş. Yönetim Kurulu Başkanı Erdal Aksoy, kurulması hedeflenen ortak girişim şirketinin hem Turcas bayileri hem de hissedarlarının büyümesi açısından önemli bir fırsat sunduğunu kaydetti. 
     
</TEXT>
</DOC>
