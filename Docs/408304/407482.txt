<DOC>
<DOCNO> 407482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/guncel/axgun02.html </URL>
<DATE> 2005/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Şahin'in büyük sınavı 
</HEADLINE>
<TEXT>


Devlet Bakanı Mehmet Ali Şahin, kendisini 'Hülya Cup Tenis Turnuvası'na davet eden Hülya Avşar için, yarım bıraktığı tenis derslerine yeniden başladı 

Elçin Ergün - Ankara 

Spordan Sorumlu Devlet Bakanı Mehmet Ali Şahin, ünlü sanatçı Hülya Avşar'ın adını taşıyan "Hülya Cup Tenis Turnuvası" için tenis dersleri alıyor. Şahin, turnuvada Avşar'la da bir maç yapacak. 

Şahin sporcu oldu 
Devlet Bakanı Şahin, bir programda karşılaştığı Hülya Avşar'dan nisan ayında yapılacak "Hülya Cup Tenis Turnuvası" için davet aldı. 
Avşar, kısa bir süre öncesine kadar tenis dersleri aldığını belirten Şahin'den, turnuvaya sporcu olarak katılmasını istedi. Şahin de kabul ettiği bu teklif üzerine yarım bıraktığı tenis derslerine yeniden başladı. 
Ankara Tenis Kulübü'nde haftada 3 gün ders alan Şahin, nisandaki turnuvaya yetişmeye çalışıyor. 
Şahin, ilk kez bir spor karşılaşmasına izleyici olarak değil sporcu olarak katılacak, Avşar'la da karşılıklı bir maç yapacak. 

Kabine sporda 
Başbakanlık merkez binasında daha önce korumaların kullandığı spor salonunun Başbakanlık çalışanlarına açılmasının ardından Şahin, Devlet Bakanı Beşir Atalay, Başbakanlık Müsteşarı Ömer Dinçer ve müsteşar yardımcıları spor yapmaya başladı. 
Bakan ve bürokratlar, akşam saatlerinde Başbakanlık'taki spor salonunda eğitmen gözetiminde aletli jimnastik yapıyorlar. 



</TEXT>
</DOC>
