<DOC>
<DOCNO> 404276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/soneko04.html </URL>
<DATE> 2005/12/17/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Otomotiv ihracatı 11.5 ayda 12 milyar doları aştı... 
</HEADLINE>
<TEXT>

     Haluk Yüksel 

Ekonominin lokomotifi haline gelen otomotiv sektörünün ihracatı, 11.5 ayda yüzde 19.8 oranında artarak, 12 milyar 52 milyon dolara ulaştı. 
     Sektör, 2004'ün aynı döneminde 10 milyar 58 milyon, tamamında ise 10 milyar 705 milyon dolar ihracat gerçekleştirmişti. 
     AA muhabirinin, Uludağ İhracatçı Birlikleri UİB verilerinden derlediği bilgiye göre, 1 Ocak-15 Aralık döneminde, ihracat kalemleri arasında binek otomobiller, 4 milyar 104 milyon 315 bin dolar ile ilk sırada yer aldı. Bunu otomotiv yan sanayi ve eşya taşımaya mahsus motorlu taşıtlar izledi. 
     En fazla ihracat artışı, demiryolu taşıtlarında gerçekleşirken, traktörler, hava ve uzay taşıtları ile özel amaçlı diğer çekicilerde ihracat geriledi. 
     Bu dönemde, yüzde 19.8 oranında artarak 12 milyar 52 milyon 104 bin dolara ulaşan ihracat, geçen yılın aynı döneminde 10 milyar 58 milyon 731 bin dolarda kalmıştı. 
     İhracat, 1-15 Aralık arasında ise yüzde 5'lik düşüşle 566 milyon 593 bin dolar olarak gerçekleşti. 
     
</TEXT>
</DOC>
