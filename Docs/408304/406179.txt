<DOC>
<DOCNO> 406179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/siyaset/axsiy01.html </URL>
<DATE> 2005/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Günay'ın CHP ile bağı kalmadı 
</HEADLINE>
<TEXT>


CHP üyeliği mahkeme kararıyla sona eren Ertuğrul Günay, 'Yanlış adaylar dayatıp seçim kayıplarına yol açanlar bugün CHP'yi yönetirken, ben partiden çıkarıldım' diye konuştu 


CHP üyeliği mahkeme kararı ile sona eren eski Genel Sekreter Ertuğrul Günay, "Seçim kayıplarına yol 
açanlar bugün CHP'yi yönetirken ben partiden çıkarıldım. CHP ile artık, kişisel irademin de dışında olarak hiçbir bağım kalmadı" dedi. 
Ankara 2. Asliye Hukuk Mahkemesi'nce partiden ihracının reddi istemiyle açtığı dava reddedilen Günay, 2004 yerel seçimlerinde Ordu Belediye Başkanlığı konusunda genel merkezle yaşanan görüş ayrılığının CHP'den ihracının kesinleşmesi sonucuna vardığını söyledi. 
Yaşananların, kendisinin CHP'ye seçim kazanacak doğru adaylar önerdiğini ortaya çıkardığını, Antalya'da Genel Başkan Deniz Baykal'ın dayatmasının CHP'nin elindeki büyükşehir belediyesinin kaybına yol açtığını ileri süren Günay, şöyle dedi 
"Buna karşılık, yanlış aday dayatanlar ve seçim kayıplarına yol açanlar bugün CHP'yi yönetirken, ben partiden çıkarıldım. Bu olay, Türkiye siyasetinde keyfiliğin, lider sultasının ve parti içi diktatörlüğün vardığı boyutları gösteren çarpıcı bir örnektir. Genel merkezin bu dayatmasını temiz siyaset dürüst yönetim özlemi çeken bütün yurttaşlarımın vicdan muhakemesine sunuyorum." Günay, "Bu karar nedeni ile uzunca bir süredir politikalarıyla uyuşmazlık içinde olduğum, tutuculaşmasından, düzenle bütünleşmesinden yakındığım bugünkü CHP ile artık, kişisel irademin de dışında olarak hiçbir bağım kalmadığını belirtmek istiyorum" dedi. 



</TEXT>
</DOC>
