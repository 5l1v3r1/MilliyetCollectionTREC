<DOC>
<DOCNO> 406814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sonyas09.html </URL>
<DATE> 2005/12/26/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Zahmetsiz hindi dolması 109 YTL 
</HEADLINE>
<TEXT>

     Yılbaşında evde zahmetsiz hindi dolması ziyafeti vermenin bedeli yaklaşık 109 YTL’den başlıyor, 300 YTL’ye kadar çıkıyor. 
     Yılbaşı gecesi ailesi ve dostlarıyla birlikte hindi dolması ziyafeti çekmek isteyenlere hizmet veren catering firmaları ve restoranlar, yaklaşan yılbaşı öncesi sipariş toplamaya başladı. 
     AA muhabirinin sektörde faaliyet gösteren catering firmalarından edindiği bilgiye göre, yılbaşı gecesi evlerinde hindi ziyafeti çekmek isteyenler, Sarıyer’de bulunan Cuisine Catering’e siparişlerini 30 Aralık akşamına kadar verebilecek. 
     Firma, kestaneli, iç pilavlı hindi dolması ve isterseniz çeşitli mezeler, soğuk sıcak başlangıç, salata ve tatlı çeşitlerini içeren mönüyü 31 Aralık günü kapınıza getiriyor. 
     Kestaneli, iç pilavlı hindi dolmasını 3 farklı boyda hindi severlere sunan Cuisine Catering, ayrıca isteğe göre porsiyon olarak da sipariş kabul ediyor. Hindi sevmeyenler ise değişik piliç yemeklerini sipariş edebiliyor. 
     
     HİNDİSİNE GÖRE FİYAT 
     Cuisine Catering’ten küçük boy hindi ve kestaneli iç pilava 10 kişilik 120 YTL, orta boy hindi ve iç pilava 12-16 kişilik 160 YTL, büyük boy hindi ve iç pilava 17-20 kişilik 200 YTL ödemeniz gerekiyor. Kestaneli, iç pilavlı bir porsiyon hindinin fiyatı ise 16 YTL. 
     Firma ayrıca, kestaneli hindi dolması ve mezelerden oluşan acılı ezme, cevizli kabak, salata, haydari, İtalyan usulü makarna, kısır, Rumeli mezesi, Rus salatası, şakşuka, zeytinyağlı yaprak sarma 10 kişilik mini yılbaşı mönüsünü 250 YTL, midi mönüyü 360 YTL, 15 kişilik maksi mönüyü ise 500 YTL’den satışa sunuyor. 
     Firmanın ayrıca, hindi eti sevmeyenler için kestane püreli piliç dolması, ıspanak püreli piliç dolması ve piliç Topkapı seçenekleri ve 35 çeşit meze seçeneği de bulunuyor. 
     
     DEĞİŞİK SEÇENEKLER 
     Etiler’deki Ayşe Teyze restoranın da yılbaşı sofrası için değişik hindi dolması seçenekleri var. 29 Aralık akşamına kadar sipariş verenlere 10 kişilik hindi ve iç pilav 175, 15 kişilik hindi ve iç pilav 240, 20 kişilik hindi ve iç pilav ise 300 YTL’ye mal oluyor. 
     Bu restoranın iç pilavlı hindi porsiyon fiyatı 17.5, iç pilavlı hindi ve mezeli tek kişilik menü fiyatı ise 35 YTL’ye satılıyor. 
     Ayrıca, restoranın iç pilavlı hindi, Çerkez tavuğu, Amerikan salata, acılı ezme, yaprak sarma, peynirli sigara böreği, haydari, patates salata, muska böreği, kabak ve ayva tatlısından oluşan 10 kişilik yılbaşı mönüsü 350, 15 kişiliği 480, 20 kişiliği ise 600 YTL’ye sunuluyor. 
     
     İSTEYENE ÖRDEK DE VAR 
     Levent’teki A’lokanta catering firması ise 4-6 kişilik bademli iç pilav ve 6 kilogramlık hindi dolması ile zeytinyağlı yaprak sarma, Amerikan salatası, mısırlı mevsim salatası, incir tatlısı, spesiyal katmer çeşitlerinden oluşan mönüyü 109 YTL’den beğeninize sunuyor. 
     Galatasay’daki Rejans Restaurant da 5-6 kişilik biberiyeli 5 kilogramlık kestaneli hindi dolması ile garnitür, Brüksel lahanası, sos ve kızılcık sosunu 160, 10 kişilik biberiyeli hindi dolmalı mönüyü de 320 YTL’den satıyor. 
     Hindi eti sevmeyenler, Rejans Restaurant’tan 3 kişilik 2 kilogramlık remy martin soslu ördek mönüsünü 75 YTL’den temin edebiliyor. 
     Yeniköy’deki Tribeca firması ise 4-6 kişilik kestaneli pilavla doldurulmuş hindi ile salata, domates çorba, çikolata soslu tribeca browniyi 160 YTL’den beğeninize sunuyor. 
     
     ARZUYA GÖRE BALIKLI SOFRA 
     Levent’teki Fishpoint Restaurant ise hindi dolması seçenekleri yanı sıra hindi sevmeyenler için balıklı yılbaşı sofrasını da sizin için kuruyor. 
     Fishpoint, 10 kişilik hindi ve kestaneli iç pilavlı dolmayı 150, 15 kişilik hindi dolmasını ise 200 YTL’den satışa sunuyor. 
     Firma, 10 kişilik balıklı mönüyü 3’er porsiyonluk lakerda, somon füme, mezgit pilaki, karışık marine balık, karides salatası, ahtabot salatası, kalamar salatası, 1’er kilogramlık acılı ezme, patlıcan salata ve fava, 10 adet deniz lokumu, 20 adet balıklı sigara böreği, 5’er porsiyon roka ve yeşil salata ile tercihe göre levrek, çupra, 
     palamut veya mezgit balığını ızgara ya da tava olarak 395 YTL, 15 kişilik balıklı mönü ise 580 YTL’den satıyor. Fishpoint’in 10-15 kişilik hindi dolması ve mezelerden oluşan mönüsü ise 350 YTL. 
     
     SİPARİŞTE GEÇ KALMAYIN 
     Yılbaşını evde karşılayacak ve hindinizi de zahmetsiz olarak evinize getirtecekseniz, 30 Aralık akşamına kadar siparişlerinizi vermeniz gerekiyor. 
     Verdiğiniz yılbaşı sofrası siparişini kendiniz gidip yerinden alırsanız bazı firmalar yüzde 10 indirim yaparken, bazı firmalar nakit ödemede, bazıları ise erken siparişte indirim uyguluyor. 
     Hem hindi dolmasından vazgeçemiyor, hem de bu işi zahmetsizce halletmek istiyorsanız "www.yemeksepeti.com" internet adresinden siparişte bulunabilirsiniz. 
     
</TEXT>
</DOC>
