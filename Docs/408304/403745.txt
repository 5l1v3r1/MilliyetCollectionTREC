<DOC>
<DOCNO> 403745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sonspo10.html </URL>
<DATE> 2005/12/15/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Fenerbahçe'ye "En iyi ilk yarı performansı" için galibiyet gerekiyor 
</HEADLINE>
<TEXT>

     Turkcell Süper Ligi'nin 17. haftasında Denizlispor ile karşılaşacak lider Fenerbahçe, rakibini yenerse, 3 puanlı sistemde, ligin 34 maç üzerinden oynandığı 13 sezonun en iyi performansını ortaya koyacak. 
     Devreyi lider tamamlamayı 16. haftanın ardından en yakın rakibiyle puan farkını 4'te tutarak garantileyen Teknik Direktör Christoph Daum yönetimindeki sarı-lacivertliler, ilk yarının son maçında Denizlispor karşısında 3 puan alırsa, 45 puana ulaşarak, en iyi ilk yarı performansını sergileyecek. 
     Bu sezon ligde henüz yenilgi yüzü görmeyen Fenerbahçe'nin, 16 maçta 13 galibiyet, 3 beraberlikle 42 puanı bulunuyor. 
     
     2003-2004 SEZONU 
     Fenerbahçe'deki ilk sezonunda 2003-2004'de şampiyonluk yaşayan teknik direktör Daum, ilk sezonu da 17 maçlık periyodu 35 puanla 2. sırada tamamladı. 
     Ligde 23. haftada liderliğe yükselen sarı-lacivertliler, Alman çalıştırıcısıyla sezon sonunda şampiyonluk ipini göğüsledi. 
     
     2004-2005 SEZONU 
     Daum ile ikinci sezonunda da başarılı bir performans ortaya koyan Fenerbahçe, ilk yarıyı 43 puanla lider bitirdi. 
     Ligin 6. haftasında elde ettiği liderliği sezon sonuna kadar taşıyan sarı-lacivertliler, uzun bir aradan sonra üst üste ikinci şampiyonluğunu kazandı. 
     - 
     
</TEXT>
</DOC>
