<DOC>
<DOCNO> 405628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sondun27.html </URL>
<DATE> 2005/12/22/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
New York felç, binlerce evsiz soğukta, çözüm internette 
</HEADLINE>
<TEXT>

     New York'ta metro ve otobüslerde çalışanların başlattığı toplu ulaşım grevi kentteki binlerce evsiz insanı soğukta bıraktı. 
     Kış boyunca metro trenlerini, istasyonları ve tünelleri sığınak olarak kullanan evsizler, ABD'nin en geniş ağına sahip New York metrosunun istasyonları kapatılınca sokakta kaldı. 
     Son resmi sayıma göre, 4395 evsizin bulunduğu, ancak gerçek sayının bunun çok üzerinde olduğu New York'ta, grevle birlikte evsizler de hava sıcaklığının sıfırın altına düştüğü gecelerde dondurucu havada yaşam savaşı vermeye başladı. 
     Belediye yetkilileri, grevin ardından evsizleri belediyenin sığınma evlerine yerleştirmeye çalışırken, düne kadar sadece 71 evsiz sığınağa yerleştirilebildi. 
     
     ÇÖZÜM İNTERNETTE 
     Bu arada, grevle birlikte mahsur kalan ve acil ulaşım çaresi bulmaya çalışan New Yorklular, internet sayesinde çözüm bulmaya çalışıyor. 
     İnternetteki forumlar, bloglar, yerel gazetelerin sitelerindeki sayfalara yazan kent halkı, bir yerden bir yere gitmenin çaresini bulmaya çalışıyor ve bu konudaki deneyimlerini paylaşıyor. 
     New York yöneticilerinin Manhattan'a 05.00 ile 11.00 arasında 4 kişiden az yolcu taşıyan otomobillerin girişine izin vermemesiyle birlikte, internet ortamında özel araçlarına yolcu arayanların veya kendisine ulaşım aracı bulmaya çalışanların sayısı da giderek artıyor. 
     İnternetin bir numaralı arama motoru Google'a ''New York grev'' araması verildiğinde 60 binden fazla sonuca ulaşılıyor ve bu sayı giderek artıyor. 
     Özel araçlarına yolcu arayanlar genellikle benzin parasına ortak ararken, forumlarda ulaşım deneyimlerini anlatanlar da bir yerden bir yere ulaşmanın en kolay yollarını ve alternatiflerini anlatıyor. 
     
</TEXT>
</DOC>
