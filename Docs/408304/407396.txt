<DOC>
<DOCNO> 407396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sontur03.html </URL>
<DATE> 2005/12/28/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Yılbaşı gecesi Noel Baba’ kostümlü kadın servisi 
</HEADLINE>
<TEXT>

     Soner KOCAER DHA 

      ANTALYA'da yılbaşı gecesi özel müşterilere 250 euro karşılığında Noel Baba’ kostümlü kadın servisi yapılacağı ihbarı üzerine harekete geçen polis, bir eve yaptığı baskında 11 kadını ile bunları pazarladıkları öne sürülen biri kadın 6 kişiyi yakaladı. 
     Kendilerini müşteri gibi tanıtan 4 polis, kadın pazarladıkları öne sürülen şebekenin cep telefonlarına ulaştı. Şebeke elebaşılarından Z.Ö. adlı kadınla bağlantı kuran polis, adını öğrendikleri önemli bir müşterilerini referans gösterip pazarlık yaptı. Yılbaşı gecesi için Noel Baba’ kostümlü kadın isteyen polisler, hayat kadınlarının kaldığı Gürsu Mahallesi 2402 Sokak'taki evde kadın başına 250'er euroya anlaştı. 
     Seri numaraları alınan paraları kapora veren polis, bu sırada baskını gerçekleştirerek 7 Türk, 2 yabancı asıllı Türk vatandaşı ve 2 yabancı uyruklu olmak üzere 11 hayat kadınını gözaltına aldı. Bu kadınları erkeklere pazarladıkları öne sürülen kadın patroniçe Z.Ö. ile şebeke ortakları M.Ç., K.S., K.Ü., Y.G. ve G.Ç. de yakalandı. 6 zanlıyla birlikte kadınlar yasal işlemlerin ardından adliyeye sevk edildi. 

     
</TEXT>
</DOC>
