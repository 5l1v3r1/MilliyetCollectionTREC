<DOC>
<DOCNO> 403954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sondun27.html </URL>
<DATE> 2005/12/16/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Çek parlamentosu, 6. seferde eşcinsel haklarını onayladı 
</HEADLINE>
<TEXT>

     Çek parlamentosunun alt kanadı, eşcinsellere yasal haklar tanıyan yasa tasarısını kabul etti. 
     Parlamentonun bugünkü oturumunda ele alınan tasarıya, 147 milletvekilinin 86'sı destek verirken, 54 milletvekili aleyhte oy kullandı, 7 milletvekili çekimser kaldı. 
     Tasarıya, Sosyal Demokratlar ile Komünist parti üyelerinin büyük bölümünün onay verdiği, Hıristiyan Demokrat ve Demokratik Yurttaş Partisi milletvekillerinin karşı çıktığı gözlendi. 
     Yasanın yürürlüğe girmesi için, Senato ile devlet başkanının onayı gerekiyor. Ancak 81 üyeli Senato'da çoğunluğun Demokratik Yurttaş Partisi'nin elinde olması nedeniyle yasanın onaylanma ihtimalinin zayıf olduğu belirtiliyor. 
     Parlamento, benzeri tasarıları daha önce 5 kez reddetmişti. 
     Onaylanması halinde tasarı, eşcinsellere, durumlarını bildirmeleri halinde, miras hakkından ve sağlık hizmetlerinden faydalanma gibi birçok alanda hak tanıyor. Tasarı, eşcinsel çiftlerin evlenmesine veya evlat edinmelerine ise izin vermiyor. 
     
</TEXT>
</DOC>
