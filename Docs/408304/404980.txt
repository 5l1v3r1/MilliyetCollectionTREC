<DOC>
<DOCNO> 404980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sondun24.html </URL>
<DATE> 2005/12/20/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
İki ayrı ülkede uçaklar acil iniş yaptı 
</HEADLINE>
<TEXT>

     İran'da, C-130 tipi bir askeri uçağın içindeki 108 yolcuyla düşmesinden iki hafta kadar sonra, başkent Tahran'ın güneyinde bir başka C-130 tipi askeri uçağın, motorlarından birinin durması üzerine dün acil iniş yapmak zorunda kaldığı bildirildi. 
     Yarı resmi Mehr ajansının haberinde, Mehrabad'daki havaalanından güneydeki Şiraz'a gitmek üzere havalanan uçağın, Tahran'a 20 kilometre uzaklıktaki Kahrizak bölgesi üzerindeyken dört motorundan birinin durduğu, bunun üzerine uçağın Mehrabad'a acil iniş yapmak üzere yarım tur attığı belirtildi. 
     İran'da, 6 Aralık'ta, C-130 tipi bir askeri uçak, teknik sorunlar yüzünden Tahran'ın güneyinde 10 katlı bir binaya çarpmış, resmi rakamlara göre 68'i gazeteci 108 kişi ölmüştü. 
     Pilotun, teknik arızalara rağmen uçağı havalandırmak zorunda kaldığı yönündeki söylentiler, basın ve milletvekilleri tarafından öfkeyle karşılanmış, milletvekilleri Savunma Bakanı Mustafa Muhammed Neccar hakkında gensoru önergesi vermişti. 
     
     HİNDİSTAN UÇAĞI DA ACİL İNDİ 

     Hindistan havayolu şirketi "Air India"nın ABD'nin Los Angeles kentinden kalkan uçağı, tekerleğinin patlaması üzerine aynı havaalanına acil iniş yaptı. 
     Hindistan'ın başkenti Yeni Delhi'de açıklama yapan şirketin sözcüsü, 18 kişilik mürettebat ile 249 yolcunun bulunduğu Boeing 747-400 tipi yolcu uçağının tekerleğinin kalkışta patladığını, Frankfurt aktarmalı olarak Yeni Delhi'ye gelmesi beklenen uçağın bu gelişme üzerine Los Angeles'a acil iniş yaptığını belirtti. 
     Bütün yolcuların olayı sağ salim atlattığını anlatan sözcü, hepsinin otellere yerleştirildiğini, acil iniş sırasında bekleyen itfaiye ekipleri ve sağlık ekiplerine iş düşmediğini kaydetti. 
     
</TEXT>
</DOC>
