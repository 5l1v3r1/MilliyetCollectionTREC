<DOC>
<DOCNO> 408239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/son/sonsiy08.html </URL>
<DATE> 2005/12/31/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Sezer'den kimlik uyarısı 
</HEADLINE>
<TEXT>

     ANKARA Milliyet 

Cumhurbaşkanı Ahmet Necdet Sezer, yeni yıl mesajında, Başbakan Recep Tayyip Erdoğan'ın başlattığı alt kimlik-üst kimlik tartışmasını eleştirerek, "Ulusal kimlik tekil devletin güvencesidir. Türk ulusu, siyasal bir birliktir" dedi. Sezer, "Cumhuriyet'in temel niteliklerini ilgilendiren sonuçsuz tartışmalarla gündem yaratmaya uğraşmak yerine, gerçek sorunlara eğilinmeli" ifadeleriyle hükümeti hedef aldı. 
     Sezer, mesajında şu uyarılarda bulundu 
ULUS KİMLİĞİ Kurucu öge tek devlet, tek ülke ve tek ulusdur. Ulusun adı, Yüce Önder'in şu özlü sözünde belirtilmiştir "Türkiye Cumhuriyeti'ni kuran Türkiye halkına Türk ulusu denir." Ulus kimliği, ortak çıkarların, ortak coşkuların, ortak duyguların ve ortak bir dilin toplamıdır. 
TEKİL DEVLET YAPISI Anayasamıza göre, Türk ulusu, siyasal bir birliktir ve tekil devlet yapısıyla doğrudan ilişkilidir. Ulusal kimlik bilincini yerleştirmeden tekil devlet yapısını korumak olanaksızdır. Anayasa'daki ulusçuluk anlayışı, ırksal ve dinsel ögelere değil, gurur ve övünmede, sevinç ve tasada, hak ve ödevlerde, nimet ve külfette ortaklık ve birlikte yaşama isteği gibi değerlere dayanmaktadır. Toplumu oluşturan yurttaşların tek ulus çatısında toplanması, laiklikte olduğu gibi, farklılıklar korunarak birlikte yaşamanın en etkili yoludur. 
ETNİK KİMLİK YADSINMIYOR Türk devletine yurttaşlık bağıyla bağlı olan herkesin Türk sayılması, Türk ulusunu oluşturan ögelerin etnik kimliklerinin yadsınması anlamına gelmemektedir. Tam tersine, "çoğunluk" içinde bulunan çeşitli etnik kökenli yurttaşların "azınlık" durumuna düşmesini önleme amacına yöneliktir. 
AZINLIK AYRIMI YOK Anayasa'daki "Egemenlik kayıtsız koşulsuz Türk ulusunundur" kuralı da "Türk Ulusu" kavramının, çoğunluk - azınlık ya da din ve ırk ayrımı yapılmadan yurttaşların tümünü kapsadığını göstermektedir. Tekil devleti hedef alan girişimler sonuçsuz kalmaya mahkumdur. 
MAKAMI NE OLURSA OLSUN Siyasal kimliği ya da temsil ettiği makam ne olursa olsun herkesin, Türkiye Cumhuriyeti'nin değerlerine, kurumlarına, egemenlik haklarına saygı göstermesi ve ülke gerçeklerini doğru değerlendirmesi gerekmektedir. 
LOZAN UYARISI Bölünmez bütünlüğümüze zarar vermeyi amaçlayan, Lozan Antlaşması'nda yer almayan ve Türkiye'nin egemenlik haklarıyla bağdaşmayan kimi beklentilerin gündeme getirilmesine anlayışla yaklaşılması beklenemez. Lozan'ın tartışmaya açılmak istenmesi, anlamsız ve kabul edilemez. Dış dünyadan, Cumhuriyet'in nitelikleri ve devletin temel kurumları ile ilgili dayanağı olmayan açıklamalar yapılması bizleri başka düşüncelere götürmektedir. Türkiye, uluslararası alandaki ilişkilerinde başkalarının yönlendirmesi ya da istemleri doğrultusunda hareket etmeyecektir. 
HAKİMLİK SINAVI Yargıç ve savcı adaylarının sınavının Adalet Bakanlığı'nca yapılması da yargı bağımsızlığı ilkesiyle bağdaşmamaktadır. Tam bağımsız bir yargıdan söz edilebilmesi için, yargıç ve savcıların adaylığa alınma sınavının bağımsız bir kurul olan Hakimler ve Savcılar Yüksek Kurulu'nca yapılması Anayasal zorunluluktur. 
DOKUNULMAZLIK VE YOLSUZLUK Yasama dokunulmazlığında kamu yararı açık değildir. Bir milletvekilinin kişisel eylemi nedeniyle dokunulmazlığa sahip olması, yasama erkinin yüceliğiyle bağdaşmamaktadır. Yolsuzlukla savaşımda başarılı olunabilmesi, yasama dokunulmazlığının kaldırılmasıyla yakından ilgilidir. yasama dokunulmazlığının kaldırılması, toplumsal beklentilere olumlu yanıt oluşturacaktır. 
SEÇİM BARAJI Oy kullanan seçmenin yaklaşık yarısına ilişkin siyasal görüşün parlamentoda temsil edilmediği bugünkü seçim sistemini temsilde adalet ilkesiyle bağdaştırmak olanaksızdır. Önemli olan, kabul edilebilir bir "baraj oranı" ile duyarlı dengeyi sağlayabilmektir. 

     
     Erdoğan'ın kimlik yorumları 

     Erdoğan'ın, Sezer'in uyarısına neden olan değerlendirmeleri şöyle 
     Türk Türküm, Kürt Kürdüm, Laz Laz'm, Çerkez Çerkezim diyebilecek. Biz buna alt kimlik diyoruz. Hepimizin üst kimliği Türkiye Cumhuriyeti vatandaşlığıdır. 
     İnsanların ben Gürcüyüm, ben Lazım deme hakkı var. Sen kalkıp da "Kürdüm demiyeceksin ha" dersen isyan başlar. 
     Bizde etnik unsurlar din bağıyla bağlıdır. Herkes kendi alt kimliği ile övünebilir. Kürt Kürtlüğüyle, Türk Türklüğüyle, Laz Lazlığıyla övünebilir. Etnik kimlik açısından söylüyorum. Ama bizi üste bağlayan kimlik Türkiye Cumhuriyeti vatandaşlığıdır. 
     
</TEXT>
</DOC>
