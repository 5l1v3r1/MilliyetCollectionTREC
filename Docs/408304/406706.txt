<DOC>
<DOCNO> 406706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sonsiy03.html </URL>
<DATE> 2005/12/26/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
AKP'li belediyenin evlilik rehberi Meclis gündeminde 
</HEADLINE>
<TEXT>

     ANKARA Milliyet 

CHP İzmir Milletvekili Erdal Karademir, Altındağ Belediyesi tarafından dağıtılan "Evlilik ve Nikah Rehberi" isimli kitapçığın Türk Medeni Yasası’na uygun olup olmadığını kitabı hazırlayan ve dağıtanlar hakkında suç duyurusunda bulunulup bulunulmayacağını sordu. 
     Karademir, İçişleri Bakanı Abdülkadir Aksu ve Devlet Bakanı Nimet Çubukçu tarafından yanıtlanması istemiyle TBMM Başkanlığı’na, aynı konuda iki ayrı soru önergesi verdi. 
     Yazılı ve görsel basında yer alan haberlerde, Türkiye Cumhuriyeti’nin başkentinde, AK Parti’li Altındağ Belediyesi’nin evlenenlere, "Evlilik ve Nikah Rehberi" adında bir kitapçık dağıttığının yer aldığını ifade eden Karademir, önergelerde şunları kaydetti 
     "Söz konusu kitapçıkta, ’Alacağın kimsenin soyu, sopu ve ailesi iyi olsun. Kendisinin de haya namus ve takva sahibi İslam’ın şartlarını yerine getiren, şeriata uyan , temiz olmasına dikkat et. 
     Alacaksan el değmemiş ve senden başka erkek yüzü görmemiş bir aile kızını almaya çalış kendi statünden daha düşük statüde biriyle evlen. 
     Kadınla 4 özelliği sebebiyle evlenilir malı, soyu, güzelliği ve dini. 
     Sen, dindar ve ahlaklı olanı al. 
     Örf, adet ve ananelerimize göre hayırlı bir neslin bekası için, özellikle evliliğin ilk gecesinde çiftler, ikişer rekat namaz kılarlar. Namaz sonrası dünya ve ahret saadetleri ve birbirleriyle iyi geçinmeleri için dua ederler. 
     Gelinler, eşlerinin ana-babalarının bazı nahoş sözlerini duymamalı ara sıra ellerini öpmeli. Erken kalkmayan avrat, söz dinlemeyen evlat, mahmuzla gitmeyen at kapında varsa kaldır at... 
     Kadının şamdanı altın olsa, mumu dikecek erkektir’ şeklinde tavsiyelerde bulunulmuştur. 
     Laik, demokratik ve sosyal hukuk devlet anlayışını kabul etmiş Türkiye Cumhuriyeti’nde dini kuralların önerilmesi sizce doğru mudur Bakanlığınızdan, söz konusu kitapçığın hazırlanması aşamasında görüş alınmış mıdır 
     Evlilik Rehberliği konusu, Bakanlığınıza bağlı, aile ve sosyal araştırmalar genel müdürlüğü görev alanı içinde midir şayet öyle ise bu konuda Bakanlığınızın bir çalışması var mıdır 
     Kadından ve aileden sorumlu Türkiye Cumhuriyeti’nin bir Bakanı olarak, kadını aşağılayan ve ikinci sınıf yurttaş yerine koyan söz konusu kitapçığı hazırlayanlar ve dağıtanlar hakkında suç duyurusunda bulunacak mısınız 
     "Anayasa, Türk Medeni Yasası ve Kadınlara Karşı Her Türlü Ayrımcılığın Önlenmesi Sözleşmesi"ne aykırı olduğu görülen bir kitabın kamu kurumu eliyle dağıtılmasının, AB’ye girme sürecinde Türkiye’yi ne gibi olumsuzluklar beklenmektedir 
     Altındağ Belediyesi’nin hazırladığı kitapçığın, Türk Medeni Yasası’na aykırı olduğu görüşüne katılıyor musunuz 
     Demokratik, laik ve sosyal hukuk devleti olan Türkiye’de, bir kamu kurumunda, dini kuralların uygulanmasını tavsiye eden bir kitabın hazırlanması ve dağıtılmasının yasal dayanağı nedir 
     Adı geçen belediyenin, Anayasaya, Medeni Yasa ve uluslararası sözleşmelere aykırı uygulamalar içine girdiğini düşünüyor musunuz düşünüyorsanız İçişleri Bakanlığı’nca herhangi bir inceleme ve soruşturma başlatılmış mıdır 
     Bakanlığınızca, Altındağ Belediyesi’ndeki bu uygulamaya benzer, dini kuralları esas alarak vatandaşlara tavsiyede bulunduğu tespit edilen belediyeler var mıdır varsa hangileridir hakkında ne gibi işlem yapılmıştır " 
     
     İLGİNÇ SÖZLER VAR... 

     Ankara'da AKP'li Altındağ Belediyesi'nin yeni evli çiftlere dağıttığı ve içerdiği ifadeler nedeniyle kamuoyunda tartışma yaratan "Nikah ve Evlilik Rehberi"nde, "Ergen gözüyle kız alma, gece gözüyle bez alma", "Karını gözünle değil kulağınla seç" gibi ilginç sözlere de yer verildi. 
     Rehberin, "Evlilikle İlgili Hikmetli Sözler" bölümünde şöyle denildi 
     "Kadın kendi başına ne gül goncasıdır ne de diken. Koklamasını bilirsen gül, tutmasını bilmezsen diken olur. Kadın vardır çörden, çöpten aş eder, kadın vardır pişmiş aşı taş eder. Kayınvalidene nasıl muamele edersen, gelinin de sana öyle muamele eder. Bekarın parasını it yer, yakasını bit. 
     Ergen gözüyle kız alma, gece gözüyle bez alma. Karını gözünle değil kulağınla seç. 
     Erkek sel, kadın göl derler. Yani erkek çalışır getirir, kadın ise korur ve yerli yerinde kullanır. 
     Erkek hissettiği, kadın göründüğü yaştadır. Kadın herşeyi affeder, fakat asla unutmaz." 
     
     Cinsel yaşantınızı açmayın 

     Evli çiftlere, "Eşler, mahremiyeti bulunan aile içi cinsel yaşantılarının huzursuzluklara sebebiyet vereceğinden bu konuları aile dışındaki şahıslara açmamalıdırlar" uyarısında bulunulan rehberde, "Çok genç ya da yaşı çok geçmiş birini tercih etmeyin" ifadelerine de yer verildi. 
     
</TEXT>
</DOC>
