<DOC>
<DOCNO> 405530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/guncel/axgun02.html </URL>
<DATE> 2005/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Töre cinayetinde 'indirim'e devam 
</HEADLINE>
<TEXT>


1 Haziran'dan önce töre cinayeti işleyenler, yeni TCK'nın cezayı daha da aşağıya çeken indiriminden faydalanacak. Bu tarihten sonraki suçlarda da aile meclisi kararı yoksa tahrik indirimi olacak 

Gökçer Tahincioğlu - Ankara 

Diyarbakır'da erkeklerle gezdiği için ablasını öldüren 17 yaşındaki M.T.'nin sadece 6 yıl 8 ay hapse mahk m edilerek tahliye olması, töre cinayetlerini yeniden gündeme taşıdı. Kararla 1 Haziran'dan önce töre veya namus cinayeti işleyenlerin yeni TCK'nın indirim hükümlerinden yararlanıp benzer cezalar alacakları, sonra işleyenlerin de "aile meclisi" kararı yoksa tahrik indiriminden yararlanabilecekleri ortaya çıktı. 
Diyarbakır'da ablası Gülseren T.'yi 21 "erkeklerle geziyor" diyerek aile meclisi kararıyla öldüren M.T., müebbet hapse mahk m edildi. Mahkeme, M.T.'nin cezasında yaşının 18'den küçük olması, duruşmadaki iyi hali nedeniyle indirim yaptı. Cezasında "tahrik indirimi" de yapılan M.T., 6 yıl 8 ay hapse mahkum edildi ve yattığı süre göz önüne alınarak tahliye edildi. 

'Baskı oluştu' 
Mahkeme, yeni TCK yürürlüğe girmeden önce de davayı benzer bir kararla sonuçlandırmıştı. Yargıtay da dosyanın yeni TCK hükümleri değerlendirilerek yeniden karara bağlanmasını istemişti. M.T.'ye verilen ilk cezada, Diyarbakır'daki sosyal koşulların aile üzerinde baskı oluşturduğunu belirterek, "tahrik indirimi" uygulayan mahkeme, son kararda da aynı uygulamayı yaptı. Bu kez M.T.'ye daha lehe olan yeni TCK'daki tahrik indirimi maddesi uygulandı. Eski TCK'da tahrik indirimiyle müebbet hapis cezası 24 yıla iniyordu. Yenisinde indirimin alt sınırı 18'e çekildi. M.T. bu maddeden yararlanarak diğer indirimlerle birlikte tahliye oldu. 
Buna göre 1 Haziran'dan önce töre cinayeti işleyenler, töre cinayetlerine cezayı ağırlaştıracağı söylenen yeni TCK'nın, cezayı daha aşağıya çeken indiriminden faydalanacak. Böylece töre cinayetleri davaları, "tahrik", "yaş küçüklüğü" ve "iyi hal" indirimleriyle benzer kararlarla sonuçlanabilecek. 
Yeni TCK'da "töre saikiyle adam öldürme" suçunun haksız tahrik indirimine girmeyeceği düzenlemesi yapılmıştı. Kadın örgütlerinin ısrarına rağmen "namus cinayetleri" ifadesi ise yer bulamamıştı. Yargıtay 1. Ceza Dairesi, bir davada "aile meclisi kararı olmadan töre cinayeti olmaz. Bu karar yoksa tahrik indirimi yapılabilir" yorumunu yaptı. Buna göre 1 Haziran'dan sonra cinayeti aile meclisi kararıyla işlemediğini kanıtlayan kişi, eskisinden daha düşük olan indirim maddelerinden yararlanabilecek. 

TCK değişmeli 

TCK Kadın Çalışma Grubu Sözcüsü Şenal Sarıhan, bu konuda mevzuat değişikliği yapılarak, namus cinayeti kavramının yeni TCK'ya konulması, bu cinayetlerde hiçbir biçimde tahrik indirimi yapılmayacağının maddeye eklenmesi gerektiğini söyledi. 



</TEXT>
</DOC>
