<DOC>
<DOCNO> 406058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sonspo20.html </URL>
<DATE> 2005/12/23/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Ailton Köln'e memnuniyetle gelirim... 
</HEADLINE>
<TEXT>

     Beşiktaş’ın Brezilyalı futbolcusu Ailton, Alman Birinci Ligi Bundesliga takımlarından FC Köln’e gelmekten mutluluk duyacağını belirtti. 
     Ailton, "Kölner Express" gazetesine yaptığı açıklamada, "Almanya’da ailemle birlikte kendimi daha rahat hissediyorum. Köln çok güzel bir kent. FC Köln’e memnuniyetle gelirim. Görüşmeler için orada bulunan danışmanım yetkili" dedi. 
     Ailton’un danışmanı Julio Cesar’ın Köln’deki Dorint otelde 4 Brezilyalı genç futbolcu için FC Köln yetkilileri ile görüşmeler yaptığı, Ailton’un transferi ile ilgili olarak neler konuştuğu konusunda ise açıklama yapılmadığı belirtildi. 
     Haberde ayrıca, Ailton’un Bundesliga’ya olan ilgisinin gittikçe arttığı ve FC Köln’ün yeni teknik direktörünün belirlenmesinden sonra transfer konusunda karar alınacağı kaydedildi. 

     
</TEXT>
</DOC>
