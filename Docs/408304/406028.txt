<DOC>
<DOCNO> 406028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sonsiy14.html </URL>
<DATE> 2005/12/23/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Süleyman Demirel Hükümetlerin zaman zaman alınganlığı tutar 
</HEADLINE>
<TEXT>

     9. Cumhurbaşkanı Süleyman Demirel, TÜSİAD ile Hükümet arasında son dönemde yaşananları değerlendirirken, ''hükümetlerin zaman zaman alınganlığı tutar, canları sıkılır. Hükümet etmek kolay değil, onların da halinden anlamak lazım'' dedi. 
     Demirel, Ziraatçiler Derneği'nin düzenlediği ''5. Ulusal Tarım Kongresi''ne gelişinde gazetecilerin sorularını yanıtladı. 
     Demirel, Tüsiad ile hükümet arasında, yazar Orhan Pamuk ve Van Üniversitesi Rektörü Yücel Aşkın nedeniyle yaşananlara ilişkin, ''burası demokratik bir ülke, kuralları var ve her görüşe de saygı var. Eğer bir suç iddiası varsa, onu da takip edecek savcılar var'' diyerek, şöyle konuştu 
     ''Bunlar üzerinde bence konuşmanın bir anlamı yok. Bugün bunlar konuşulur, yarın uçar gider. Türkiye'nin sorunları bunlar değil. Hükümet ile Tüsiad arasında gerginliğin ölçüsü ne Hükümet bu ülkenin hükümeti, sivil toplum örgütleri de bu ülkenin örgütleri. Aralarında tartışma olabilir. Bir cepheleşme mi var Öyle bir şey olmaz. Bu hür bir ülke, konuşan bir ülke..Elbette herkes her şeyi söylesin. Hükümetlerin zaman zaman alınganlığı tutar, canları sıkılır. Hükümet etmek kolay değil, onların da halinden anlamak lazım.'' 
     
     SEÇİM BARAJININ DÜŞÜRÜLMESİ 

     Seçim barajının düşürülmesi yolundaki bir başka soruya da Demirel, bir ülkenin yönetiminde iki şarta dikkat etmek gerektiğini, bunlardan birisinin istikrar, diğerinin de temsilde adalet olduğunu belirtti. Demirel, bu konuda da şu görüşlerini dile getirdi 
     ''Eğer bu parlamentoda halkın dörtte birine oy verdiğiniz siyasi parti üçte iki çoğunlukla iktidarda ise burada temsil falan yoktur. O zaman bu vatandaş diyecek ki ben bunlara oy vermedim. Bu hükümet benim hükümetim değil bu duruma düşen bir hükümet ülkeyi idare etmekte zorlanır. 
     Benim vatandaşım demeli ki ben buna oy vermedim ama benim hükümetim bir yerden sonra beni temsil etmiyor. Yani ben temsil edilmiyorum diyecektir. 41 milyon oy ver, bunun 30 milyonu kullanılmış, 30 milyonun 10 milyonunu almış. 41 milyon oydan 10 milyon almış. Tek başına Meclis'te yüzde 66 sandalye tutarak iktidar olursanız bana göre, görüntü ne kadar sağlam olursa olsun, bir yerden sonra halk desteğinden mahrum kalırsınız. Halk nazik bir şeydir, böyle parlamento olmaz. Temsilde adalet için mutlaka barajı indirmek lazımdır. Temsilde adaleti sağlarsınız.'' ''İstikrar olmaz diyorsanız o zaman barajı yüzde 25'e çıkartın'' diyen Demirel, ''mahkeme kadıya mülk değil.. Hükümetler gelir gider bugünkü hükümet de gelmiştir, vaktini doldurur gider, başka hükümet gelir. Yani herkes bir gün gideceğini düşünmelidir'' dedi. 
     Demirel, ''450 100'' milletvekilliği tartışması konusunda da, bunun daha çok konuşulacağını belirterek, ''bu plan daha çok su alır'' dedi. 
     
</TEXT>
</DOC>
