<DOC>
<DOCNO> 400252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/son/soneko07.html </URL>
<DATE> 2005/12/03/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Kredi kartıyla altın kredisi... 
</HEADLINE>
<TEXT>

     Kredi kartı borcunu ödeme sıkıntısına düşen ya da borçlarına taze kaynak arayan tüketicilerin olmadık yollara başvurdukları bildirildi. Ankara Ticaret Odası ATO , kredi kartıyla vadeli olarak altın veya beyazeşya alan tüketicilerin bunları değerinin altında satarak sağladıkları sıcak parayla kredi kartı borçlarını ödediklerini açıkladı. 
     Ankara Ticaret Odası’nın ATO araştırmasına göre nakit para ihtiyacı duyan vatandaşın peşin fiyatı 282 milyon lira olan ray bileziği kredi kartıyla 10 ay taksitle 336 milyon liraya alıp ikinci elde 270 milyon liraya satıyor. Bu alışverişten 2-3 dakika içerisinde 66 milyon lira zarar etmesine karşın tüketicinin yıllık yüzde 150’lere varan kredi kartı faizinden daha az bir bedel ödediğine dikkat çekiliyor. Altın kredisinin vatandaşa maliyeti yüzde 30’da kalıyor. 
     Altının yanısıra tüketicilerin aynı yöntemi kullanarak kredi kartıyla beyaz eşya alıp, spot piyasada değerinin çok altında satıp nakit paraya çevirdiğinde belirtilen ATO’nun konuyla ilgili açıklamasında "Hangi yöntemi kullanırsa kullansın, tüketici eline geçen sıcak parayı genellikle kredi kartının aylık ödemesinde ya da diğer ihtiyaçlarında kullanıyor. Ancak bu ve diğer yöntemlerle elde edilen sıcak para, daha sonra vatandaşın kredi kartı borcunu kabartmaktan başka bir işe yaramıyor. Sonuç olarak, vatandaş günü kurtarıyor ancak, borçlar katlanıyor. Yüksek faizlerle bir süre sonra hiç ödenemez hale geliyor. Beyaz krediyi kullanan vatandaşın ismi kara listeye ekleniyor" denildi. 
     
     "CİNNET FAİZİNE KARŞI" 
     ATO Başkanı Sinan Aygün, konu hakkında çok sayıda duyum aldıklarını ve konuyu araştırdıklarını belirterek araştırmalar sonucunda yöntemin yaygın olarak kullanıldığının saptandığını ifade etti. Aygün "Bu yöntem tam anlamıyla bankaların kredi kartına uyguladığı cinnet faizlerine vatandaş cinliğidir." dedi. Aygün şunları söyledi 
     "Kredi kartları faizleri tahammül sınırlarını aşan bir noktaya geldi. Tüketici, günü kurtarmak, borcunu ödemek için akla gelmedik yollar deniyor. Bir kredi kartı borcunu kapatmak için diğer kredi kartından para çekiyor. Taksitle altın, beyaz eşya alıp, düşük bedellere satarak borcunu artırıyor. Yüksek faizler yüzünden vatandaşın geleceğine ipotek konulmuş durumda. Türk halkı bankaların elinde rehindir. Bu rehin çözülmelidir." Kredi kartlarıyla ilgili sorunun yüzde 90’ının faizlerin yüksekliğinden ve vatandaşın borç stokunun aşırı yüklenmesinden kaynaklığını dile getiren Aygün, "Çözüm Meclis’te. 650 bin kişi 21 bankaya teslim edilmemelidir. Meclis Plan ve Bütçe Komisyonu’nda yasa tasarısına iki madde eklemekle bu sorun çözülür. Denecek ki kredi kartı faizleri, tüketici kredileri faizinin yüzde 50 fazlasını geçemez. Geçici maddeye de bir ek yapılarak, mevcut borçlar yeniden yapılandırılır. İş bu kadar basit. Meclisten bunu talep ediyoruz" dedi. 

ANKA 
     
</TEXT>
</DOC>
