<DOC>
<DOCNO> 403265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/spor/spo08.html </URL>
<DATE> 2005/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Deli mi, dahi mi 
</HEADLINE>
<TEXT>


Indina Pacers'ın süper forveti Ron Artest bugünlerde NBA gündeminde baş sıraları alıyor. Hep uç sınırlarda yaşayan Artest'in, takımından ayrılmak istemesi tepki görürken, şimdiden birçok kulübün sıraya girdiği gözleniyor 

NBA'E YAKIN PLAN Mete Aktaş 


Eğer delilik ile dahilik arasında gerçekten ince bir çizgi varsa Indiana Pacers forveti Ron Artest bu çizginin her iki tarafında dans edip duruyor diyebiliriz. 1999'da Bulls formasıyla lige adım attığından beri saha içinde ve dışındaki hareketleriyle sürekli insanların ilgi odağı olan Ron Artest'in başarılı bir oyuncu olduğundan kimsenin şüphesi yok. Kariyerinde bir kez All-Star seçilen, 2003-04'te NBA'de Yılın Savunmacısı ödülünü kazanan Artest 2.01 m boyu, 118 kiloluk iri cüssesi ile 2-3 pozisyonda birden oynayabiliyor ve rakiplere gücü ile korkulu anlar yaşatıyor. Elindeki sakatlığı yüzünden takımının son iki maçında forma giyemeyen "Ron Ron", şu ana kadar oynadığı 16 maçta 19.4 sayı 4.9 ribaund 2.63 top çalma NBA 1.si 2.2 asist ortalamalarıyla başarılı performansına devam ediyor. 

Akılsız başın cezası 
Ama Ron Artest'in basketbol sahasındaki dehası zaman zaman saha içinde ve dışındaki deliliklerinin gölgesinde kalabiliyor. Bir New York maçını kaybettikten sonra, televizyon monitörünü yere fırlatan ve bir kameranın kamerasını elinden alıp hasar veren, Miami coachu Pat Riley'e omuz atan, yine kaybettikleri bir maç sonrasında soyunma odasına giden koridorda çerçeveli olarak duvarda asılı olan kendi resmini yumruk atarak kıran, "rap albümünü" tamamlamak için takımdan izin isteyen Artest, lig tarihinin gördüğü en agresif oyunculardan biri. Ve tabii hiçbir zaman unutulmayacak, hem Artest'in kariyerinde hem de NBA tarihinde bir kara leke olarak kalacak olan 19 Kasım 2004'te Detroit-Indiana maçında gerçekleşen olaylar. Artest'in benzini döktüğü ve kendini bilmez bir taraftarın ateşlediği olaylar zinciri, oyuncuların ve taraftarların yumruk yumruğa kavgasıyla neticelenmiş, NBA tarihinin en büyük cezaları verilmişti. Ağır faturayı da 73 maç boyunca ücretsiz olarak uzaklaştırma cezasına çarptırılan ve yaklaşık 10 milyon dolardan olan Artest ödemişti. 

Knicks'i istiyor 
Bu olay sonrasında Ron Artest ve Indiana temiz bir sayfa açıp yola devam ettiler. En azından Pacers kulübü yeni sayfa açtıklarına inanıyordu. Oysa Artest'in düşünceleri farklıydı. Bugüne kadar kendisine sakladığı, ancak geçen hafta bir röportaj sırasında gün yüzüne çıkardığı düşüncelerdi bunlar. "Artık Indiana'da olmak istemiyorum" diyordu Artest ve devam ediyordu "Buradaki geçmişim, geçen sene yaşanan olaylar h l beni etkiliyor. Pacers'a artık bir fayda getirebileceğime inanmıyorum, bensiz takımın daha iyi olacağına inanıyorum. Sanırım başka bir takıma gidip yeni bir başlangıç yapmam herkes için en doğrusu olacak. Eğer dört dörtlük bir dünyada yaşıyor olsaydık, New York'a takas edilirdim". Yani Artest açıkça "Beni gönderin" diyor, doğup büyüdüğü şehrin ve çocukken tuttuğu takım olan New York Knicks'i de adres olarak gösteriyor.All-Star oyuncunun bu açıklamalarına ilk tepki başkan Donnie Wash'tan geldi. Walsh, Artest'in kendisine veya GM Larry Bird ile temas kurmadan direkt basına açıklama yapmasından memnun olmadığını ve olası takas senaryoları tasarlamaya çalışacaklarını söyledi. 

Saatli bomba 
Öyle gözüküyor ki Artest'in Indiana'daki günleri artık sayılı. Kendi kalibresindeki oyunculara nazaran yılda kazandığı 6.5 milyon dolarla mütevazı bir kontrata sahip olan Artest'i almak için başta New York, Sacramento, Cleveland, Miami olmak üzere- Indiana'nın kapısını çalacak takım sayısı oldukça fazla olacaktır. Ama Artest'i alacak takım sadece çok yetenekli birçok yönlü oyuncuyu değil aynı zaman da sürekli uç sınırlarda yaşayan her an patlayabilecek bir saatli bomba aldığının da farkında olmalı. 

Memo yine duble yaptı 

NBA'de Utah Jazz formasını giyen milli pivotumuz Mehmet Okur, eski takımı Detroit Pistons'ı 92 - 78 yendikleri maçta 24 sayı, 12 ribaund ile double double yaparak galibiyette başrolü oynadı. 2.13 boyunda ve 26 yaşındaki Memo, ilk beş başladığı ve 47 dakika sahada kaldığı müsabakada 6 12 iki sayı, 2 5 üç sayı, 6 6 serbest atış, 12 ribaund, 3 asist, 2 blok ve 1 top çalma ile maçın en skorer ismi oldu. Kirilenko da 22 sayı, 12 ribaund ile Memo'ya eşlik etti. 

Diğer sonuçlar 

Philadelphia - Minnesota 90 - 89 U 
New York - Milwaukee 92 - 112 
Dallas - LA Lakers 106 - 109 
Phoenix - New Orleans 87 - 91 

HAFTANIN KARMASI 
Allen Iverson Philadelphia 
Tracy McGrady Houston 
Dirk Nowitzki Dallas 
Elton Brand L.A. Clippers 
Jermaine O'Neal Indiana 

HAFTANIN OYUNCUSU 
ALLEN IVERSON Philadelphia 76'ers 
Artık 30 yaşına gelen veteran süperstar Allen Iverson, takımı Sixers'ı sırtlamaya devam ediyor. "The Answer" Philadelphia'nın Charlotte'ı 119-115 yendiği maçta 43 sayı 7 asist 6 ribaund 2 top çalma ile oynarken, bir gün sonra bu kez Nets'i 107-95 mağlup ettikleri maçta 42 sayı 12 asist 5 ribaund 4 top çalmalık muazzam bir oyun ortaya koydu. Iverson haftayı da 36.0 sayı 8.0 asist 2.3 top çalma ortalamalarıyla tamamladı. 

HAFTANIN OLAYI 
Geçen yılın Doğu Finalisti takımı Miami Heat'in başarılı coachu Stan Van Gundy'nin istifa edip yerine Heat'in aynı zamanda başkanı olan efsane coach Pat Riley'nin gelmesi. 

HAFTANIN TAKIMI 
HOUSTON ROCKETS 
11 Nisan 1970 tarihinde Houston'daki Kennedy Uzay Merkezi'nden Ay'a gitme maksadıyla uzaya fırlatılan Apollo 13'ün, oksijen tanklarından birinin patlaması üzerine modülde bulunan 3 kişilik mürettebat hayati bir tehlike ile karşı karşıya kalmıştı. Modül pilotu John Swiggert, karşılaştıkları bu büyük problemi Houston'daki kumanda merkezine soğukkanlı bir şekilde şu sözlerle bildirmişti "Houston, sanırım bir sorunumuz var." Swiggert ve Apollo 13 ekibi müthiş bir takım anlaşması ve işbirliği sayesinde neredeyse imkansız olanı gerçekleştirmiş ve Apollo 13'ü dünyaya sağ salim geri döndürerek bir mucizeye imza atmışlardı. Houston şehrinin lakabını Apollo 13 gibi ünlü roketlerinden almış olan basketbol takımı Houston Rockets belki yukarıda bahsettiğim büyüklükte bir tehlikeyle karşı karşıya kalmadı ancak süperyıldızları Tracy McGrady'nin sakatlığı boyunca Batı Konferansı sıralamalarının dibine yerleşince, sanırım Rockets coachu Jeff Van Gundy'nin dudaklarından ister istemez "Houston, bir sorunumuz var" lafı dökülmüştü. Neyseki Tracy McGrady iyileşti ve sahalara geri döndü. Rockets de sırasıyla Boston, Sacramento ve Portland karşısında 3 galibiyet alarak derin bir nefes aldı. 

NE DEDİN NE DEDİN 
"Şu anda temizim. Lige girdiğimde temizdim, üniversitedeyken temizdim, lisedeyken temizdim, ortaokuldayken temizdim, ilkokuldayken temizdim, anaokulundayken temizdim, anamın karnındayken de temizdim. Temizden daha temizim ve, temiz kalmaya da devam edeceğim." Seattle-New York maçının devre arasında NBA görevlileri tarafından uyuşturucu testine tabi tutulan ve bu yüzden 3. çeyreğin büyük kısmını kaçıran Seattle forveti Reggie Evans maç sonrasında uyuşturucu ile alakasının olmadığını bu sözlerle dile getirdi. 
" Koca Adam'ımı seviyorum. O bu boku oynayabiliyor. O bir Shaq değil, bunu herkes aklından çıkartsın. O sizlerin anlayamayacağı bir çok şeyi mükemmel bir biçimde yapıyor. Onun hakkında istediğinizi söyleyebilirsiniz, istediğiniz boku atabilirsiniz ama tek bir şeyi bilin ki, O bu boku oynayabiliyor. " 
Houston Rockets'ın süperyıldızı Tracy McGrady, yetersiz performansları yüzünden basketbol basını tarafından eleştiri yağmuruna tutulan "Koca Adamı" 2.26m'lik takım arkadaşı Yao Ming'in haksız yere suçlandığı söylüyor ve Yao'nun basketbolu yani "McGradyce" söylemiyle "o boku" çok iyi oynadığını belirtiyor. 

SAYILARLA GEÇEN HAFTA 
1110 
Görevinden istifa eden Stan Van Gundy yerine Miami Heat'in coachluk görevine gelen Pat Riley, 23 yıllık coachluk kariyerinde toplam 1110 normal sezon maçı kazandı. Riley NBA tarihinde en çok maç kazanan 3. coach durumunda. 

52 
Cleveland'ın süperyıldızı LeBron James takımının deplasmanda Milwaukee Bucks'a 111-106 yenilmesini engelleyemedi ancak attığı 52 sayıyla bu sezon NBA'de bir maçta en çok sayı atan oyuncu oldu. 

33 
Chicago Bulls geçtiğimiz Cuma, United Center'da L.A. Lakers'a karşı oynadığı maçın devre arasında 1987-98 yılları arasında Bulls forması giyen ve 90'lı yıllarda Bulls'un 6 kez şampiyon olmasında büyük paya sahip olan All-Star oyuncu Scottie Pippen'ın 33 numaralı formasını ebediyen giyilmemek üzere emekliye ayırdı. 

2 
Miami'ye büyük umutlarla gelen Antoine Walker sezon başından beri şutunda bir türlü istikrar bulamadı. Walker takımının Clippers'a 99-89 yenildiği maçta 10-0 şut isabetiyle oynayarak 10 yıllık kariyerinde 2. defa bir maçta sayı üretemedi. 

1 
Ligin dibine demir atan Atlanta Hawks, son şampiyon San Antonio'yu 94-84 yenerek hem rakiplerinin 6 maçlık galibiyet serisini sonlandırdılar hem de 2002 yılından beri ligin en kötü derecesine sahip olmasına rağmen bir önceki sezonun şampiyonunu yenmeyi başaran ilk takım oldu. 


</TEXT>
</DOC>
