<DOC>
<DOCNO> 405725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sonsiy15.html </URL>
<DATE> 2005/12/22/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Rektör Aşkın davası hakkında açıklama yapanlar hakkında inceleme 
</HEADLINE>
<TEXT>

     Ankara Cumhuriyet Başsavcılığı, Van Yüzüncü Yıl Üniversitesi YYÜ Rektörü Prof. Dr. Yücel Aşkın’ın yargılanmasına ilişkin tüm açıklamalar hakkında inceleme başlattı 

CNNTURK 

Ankara Cumhuriyet Başsavcısı Hüseyin Boyrazoğlu, Ankara Adliye Sarayı’nda gazetecilerin konuya ilişkin soruları üzerine, Rektör Aşkın ile ilgili yapılan her türlü açıklama hakkında inceleme başlatıldığını açıkladı. 
     Boyrazoğlu, YÖK Başkanı Prof. Dr. Erdoğan Teziç ve TÜSİAD Yüksek İstişare Kurulu Başkanı Mustafa Koç’un açıklamalarının hatırlatılması üzerine, inceleme başlatıldığını belirtti. 
     Bir gazetecinin, CHP Genel Başkanı Deniz Baykal’ın da benzer yönde ifadelerinin olduğunu söylemesi üzerine Boyrazoğlu, yargılamayla ilgili tüm açıklamaların incelendiğini kaydetti. 
     İncelemenin yeni Türk Ceza Kanunu’nun TCK 277. maddesinde tanımlanan "yargı görevini yapanı etkileme" ve 288. maddesinde tanımlanan "adil yargılamayı etkilemeye teşebbüs" suçları çerçevesinde yürütüldüğü ve konuyla ilgili olarak bir Cumhuriyet Savcısı’nın görevlendirileceği belirtildi. 
     İnceleme sonucunda, Aşkın’ın yargılanmasına ilişkin açıklama yapanlar hakkında "suç unsuru" görülürse soruşturma başlatılmasına karar verilecek. 
     Başsavcılığın, YÖK Başkanı Teziç hakkında soruşturma yetkisi yok. YÖK Kanunu’na göre, YÖK Başkanı hakkında, Milli Eğitim Bakanı’nın başkanlık ettiği YÖK Genel Kurulu üyelerinden oluşacak heyetin "yargılama kararı" verme yetkisi bulunuyor. 
     Parlamenterler hakkında ise "suç unsuru" bulunması halinde, dokunulmazlığının kaldırılması istemiyle TBMM’ye fezleke gönderilmesi gerekiyor. 
     Prof. Dr. Aşkın hakkında "çıkar amaçlı suç örgütü kurduğu" iddiasıyla yürütülen soruşturma ve yargılama aşamasında eleştirel açıklamalar yapılmıştı. 
     
     ERDOĞAN DÜN SUÇ DUYURUSUNDA BULUNMUŞTU 

     Başbakan Recep Tayyip Erdoğan dün yaptığı açıklamada, TÜSİAD ve muhalefet partilerinin rektör Yücel Aşkın davasına ilişkin yorumlarıyla anayasal suç işlediklerini belirtmişti. 
     Erdoğan, "Yargıya müdahale etmek bir suçtur. Bunu ben söylemiyorum anayasamız söylüyor. Ana muhalefet partimiz de aynı suçu işledi. Böyle sanal gündemlerle ülkemizi meşgul etmemek gerekir... TÜSİAD bir sanayici ve iş adamları derneğidir ve kendi ilgi alanları içinde değerlendirmelerini yaparsa ülke için daha faydalı olur" demişti. 
     
     TÜSİAD 

     TÜSİAD Yüksek İstişare Konseyi Başkanı Mustafa Koç, geçtiğimiz salı günü yaptığı açıklamada Van YYÜ Rektörü Prof. Dr. Yücel Aşkın'a yapılan muameleyi ve uzun gözaltı süresini onaylamanın mümkün olmadığını söylemişti. 
     
     YÖK 

     Rektör Aşkın'ın tutuklanmasıyla başlayan süreçte her fırsatta desteklerini yineleyen YÖK Başkanı Teziç ise, son olarak 15 aralıkta yaptığı açıklamada, yargının siyasallaşması endişesinin ülkemiz için çok vahim sonuçlar doğurabileceğini bir kez daha vurgulamak isteriz'' demişti. 
     "Rektör Aşkın'ın tutukluluk halinin devamına karar verilmiştir. Oysa Yücel Aşkın'ın yurtdışından kendi arzusu ile dönmüş olduğu dikkate alındığında kaçma şüphesinin bulunmadığı aşikardır. Savcılık tarafından toplandığı için delillerin karartılması söz konusu değildi" diyen Teziç, duruşmanın yöresel hassasiyetler, gerginlikler ve tutuklanma şartlarında göz önüne alınmayan hususlar nedeniyle başka yerde bulunan bir mahkeme alınması gerektiğini belirtmişti. 

     
</TEXT>
</DOC>
