<DOC>
<DOCNO> 401930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/spor/spo10.html </URL>
<DATE> 2005/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Manchester'da kazan kaynıyor 
</HEADLINE>
<TEXT>



Dünya'nın en köklü ve zengin kulüplerinden Manchester United'ta ortalık karıştı. 13 yıldan bu yana ilk kez Şampiyonlar Ligi'ne grup maçları sonunda havlu atan ve ligde de Chelsea'nin 10 puan gerisine düşen İngiliz devinde dengeler bozulunca istikrar da kayboldu. 
Kulüpte ilk büyük şok, geçen yaz ABD'li işadamı Malcolm Glazer'ın yaklaşık 1.5 milyar dolarlık operasyonla yüzde 90'lık hisseyi borsada ele geçirip patronluk koltuğuna oturmasıyla yaşandı. Taraftarlar tepkilerini maçlara gitmeyerek gösterdi. Glazer'ın transfere de parası kalmamıştı. Ancak Van der Sar ve Park alınabildi. Takımın "abisi" Roy Keane, işlerin iyi gitmediğini söyleyip 19 yıldır değişmeyen teknik direktör Sir Alex Ferguson'u eleştirince takım içindeki gerginlik de iyice su yüzüne çıktı. Ferguson, kulübün TV'sine verilen bu demeci sansürledi. Ve Keane de Old Trafford'da geçen 12 yıl sonra ipleri kopardı. Giggs ve Scholes gibi tercübeli isimler Keane'in gidişine pek memnun olmadı. İşte bu ortamda oynanan Benfica maçı ve 2 - 1'lik yenilgi, belki de bir dönemin sonunun başlangıcı oldu. 
Giggs'in oyundan çıkarken kulübeye doğru yaptığı sinirli hareketler her şeyi "kısaca" anlatıyordu. Maçtan sonra Ferguson "Bu takım yeniden kurulmalı" diyordu. Ancak gazetecilerin "Peki sizin buna yetecek zamanınız kaldı mı " sorusunu ise yanıtsız bıraktı. 


</TEXT>
</DOC>
