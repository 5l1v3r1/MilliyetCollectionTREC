<DOC>
<DOCNO> 407489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/guncel/gun07.html </URL>
<DATE> 2005/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Çorum skandalına dava açıldı 
</HEADLINE>
<TEXT>


TOLGA ŞARDAN Ankara 

ÇORUM Belediyesi'ndeki "çekle rüşvet" olayını soruşturan Cumhuriyet Savcısı Bülent Eker, aralarında istifa etmek zorunda kalan Belediye Başkan Yardımcısı Selim Seven ile İmar Komisyonu Başkanı Nurettin Yıldırım'ın da bulunduğu 5 belediye görevlisi hakkında "irtikap görevinin sağladığı nüfuzu kötüye kullanmak " iddiasıyla dava açtı. Eker, 5 sanık hakkında 3 ayrı suçtan TCK'nın 250 1 ve 250 2 maddelerine göre ayrı ayrı 46 yıldan 80 yıla kadar hapis cezası verilmesini talep etti. 
Milliyet'in kamuoyuna duyurduğu olayla ilgili iddianameyi hazırlayan savcı, sanıkların, imar planı değişikliği talebinde bulunan Zehra Tuncel ve Mehmet Yılmaz'dan bağış adı altında para istediklerini belirterek, diğer mağdurlardan ise çek ve senet aldıklarını kaydetti. 
Eker'in AKP'li Belediye Başkanı Turan Atlamaz'ı soruşturma dışında tutması dikkat çekti. Eker, Seven'in kasasından çıkan ve üzerinde "AKP İl Yönetimi" yazılı zarftaki 5 bin YTL'lik çeki "soruşturmaya konu olaylarla ilgisinin tespit edilemediği" görüşüyle delillere dahil etmedi. 

AKP doğruladı 

Skandalın ortaya çıkmasından sonra Seven ile Yıldırım istifa etmişti. Yıldırım, komisyon üyesi olarak göreve devam ediyordu. Rüşvet iddialarından rahatsız olan AKP, Çorum'a iki milletvekilini gönderip inceleme yaptırmış ve 'usulsüzlük yaşanmış' demişti. 



</TEXT>
</DOC>
