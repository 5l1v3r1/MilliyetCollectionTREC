<DOC>
<DOCNO> 400622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sondun06.html </URL>
<DATE> 2005/12/05/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
11 Eylül komisyonundan Bush'a zayıf not 
</HEADLINE>
<TEXT>

     ABD'de 11 Eylül saldırılarını soruşturmak üzere Kongre tarafından kurulan ve halen çalışmalarını özel çerçevede sürdüren komisyonun başkanları, Başkan George W. Bush yönetimini ve Kongre'yi, ''ABD'ye düzenlenebilecek yeni terörist saldırılara karşı önlemler alma konusuna yeterli önceliği vermemekle'' suçladı. 
     Komisyon başkanları Cumhuriyetçi Partili Thomas Kean ve Demokrat Partili Lee Hamilton, NBC televizyonuna açıklamalarında, ABD'nin yeni bir terörist saldırıya hala hazırlıklı olmaması yüzünden, Bush yönetiminin ve Kongre'nin önlemler konusunda ''sınıfta kaldığını'' söyledi. 
     Kean, ''yeni bir 11 Eylül'ü önlemek için yapılması gereken birçok şey, Başkan ve Kongre tarafından yapılmıyor'' dedi. 
     Hamilton da, ''Biz, ABD'ye karşı yeni bir saldırı düzenleneceğine inanıyoruz. Buradaki soru 'eğer' değil, 'ne zaman.' Buna hazırlıklı olmalıyız ve Amerikan halkını korumalıyız'' diye konuştu. 
     Kean ve Hamilton, özellikle nükleer enerji santrallerinin korunmasında zayıf kalındığını ve acil durum personelinin haberleşme imkanlarının geliştirilemediğini belirtti. 
     Kean ve Hamilton'in eş başkanlıklarını üstlendiği 11 Eylül komisyonu, terörist saldırıların ardından Kongre'nin talimatıyla kurulmuş ve kilit raporunu geçen yıl bu sıralarda sunmuştu. Raporda en büyük suçlama, 11 Eylül'ün işaretlerini sezememekle eleştirilen istihbarat kuruluşlarına yöneltilmiş ve istihbaratın tek elde toplanması istenmişti. 
     Bu raporun hazırlanmasıyla resmi görevi sona eren komisyon, o zamandan bu yana çalışmalarını özel bir fonun desteğiyle sürdürüyor. Kean ve Hamilton'ın bazı temel noktalarını anlattığı komisyonun yeni raporunun, bugün kamuoyuna açıklanması planlanıyor. 
     
</TEXT>
</DOC>
