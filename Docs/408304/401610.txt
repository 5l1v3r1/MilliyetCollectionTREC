<DOC>
<DOCNO> 401610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sondun03.html </URL>
<DATE> 2005/12/08/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Uzaydaki uyduların yarıdan fazlası ABD'ye ait 
</HEADLINE>
<TEXT>

     ABD'nin uzayda dünyanın diğer ülkelerinin toplamından daha fazla uydusu bulunuyor. Uzaydaki 800 uydudan 413'ünün ABD'ye, geri kalan 382'sinin ise diğer ülkelere ait olduğu bildirildi. 
     ABD'de faaliyet gösteren ''Duyarlı Bilimadamları Birliği'' isimli bir grubun uzun çalışmalar sonucunda açıkladığı bir envantere göre, ABD'nin uyduları arasında yer alan ve Pentagon'a ait olan bazı gizli uydular karanlıkta bile 19 bin 500 km uzaklıktan yüksek çözünürlüklü fotoğraflar çekebiliyor. 
     Tespit ettikleri uyduları meteorolojik tahmin uydularından, müzik yayınında kullanılan uydulara uzanan 21 farklı kategoriye ayıran grubun verilerine göre, uzayda uyduları bakımından ABD'den sonra ikinci sıradaki Rusya'nın 87 uydusu bulunuyor. Çinlilerin ise uzayda 34 uydusunun olduğunu kaydeden grup, ülkelerin uydu sayısının ortak uyduların aidiyetine dair farklı yorumlamalarla küçük değişiklikler gösterebileceğine dikkat çekiyor. 
     Grubun tespitlerine göre, uzaydaki Amerikan casus uydularını üreterek yöneten Ulusal Keşif Ofisi'ne bağlı 40 gizli askeri ya da casus uydu bulunuyor. Bu uydulara Mercury, Trumpet ve Orion gibi isimler verildiği belirtiliyor. 
     Grup tarafından açıklanan envanterde, 1 milyar dolara mal olan çok gizli bir uyduya dair ayrıntılı bilgiler de yer alıyor. Misty-2 adı verilen bu uydunun uzaya 22 Mayıs 1999'da fırlatıldığı belirtiliyor. 
     Gruba göre, yüksek çözünürlüklü görüntü ve fotoğraflar gönderen gözlem uyduları 7 tona kadar roket yakıtı taşıyabiliyor ve bu yakıt uydunun yeni bir yörüngeye yerleştirilmesi sırasında kullanılıyor. 
     Envanterde, kullandığı radarlar sayesinde karanlıkta bile fotoğraf çekebilen gizli Lacrosse uydularına dair veriler de yer alıyor. 
     
</TEXT>
</DOC>
