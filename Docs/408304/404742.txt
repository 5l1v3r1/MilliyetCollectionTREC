<DOC>
<DOCNO> 404742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sonsiy20.html </URL>
<DATE> 2005/12/19/ </DATE>
<TIME> 19.35 </TIME>
<AUTHOR>  </AUTHOR>
<HEADLINE>
Cumhurbaşkanı Sezer, Baykal'ı kabul etti 
</HEADLINE>
<TEXT>

     CHP Genel Başkanı Deniz Baykal, ''Ne yazık ki, hükümet ile ana muhalefet partisi arasında sağlıklı bir bilgi paylaşımı yok'' dedi. 
     Cumhurbaşkanı Ahmet Necdet Sezer, CHP Genel Başkanı Baykal'ı saat 16.00'da Çankaya Köşkü'nde kabul etti. 
     Baykal, kabulün ardından gazetecilere yaptığı açıklamada, Türkiye'nin gerek iç gerekse önemli dış gelişmelerle karşı karşıya bulunduğunu belirtti. 
     ''Ne yazık ki, hükümet ile ana muhalefet partisi arasında sağlıklı bir bilgi paylaşımı yok'' diyen Baykal, bu nedenle, düşüncelerini Cumhurbaşkanı Sezer'e aktardığını bildirdi. 
     Türkiye'de herkesin, yargı konusunda son derece duyarlı olduğunu kaydeden Baykal, ''Yargı bağımsızlığı hepimizin ortak konusu. Sayın Cumhurbaşkanı'nın yargı bağımsızlığı konusunda düşünceleri zaten kamuoyunca biliniyor. Sayın Cumhurbaşkanı'na, ben de hem yargı bağımsızlığı hem de Hakimler ve Savcılar Yüksek Kurulu'nun oluşumu konusundaki düşüncelerimizi bir kez daha ilettim'' diye konuştu. 
     Kıbrıs konusunun önemine işaret eden Baykal, bu konuda çok önemli gelişmelerin yaşandığı bir sürecin söz konusu olduğunu ifade ederek, partisinin, 22 Aralık Perşembe günü eski KKTC Cumhurbaşkanı Rauf Denktaş'ı Türkiye'de konuk edeceğini söyledi. Denktaş'ın, davetleri üzerine TBMM'de bir konferans vereceğini aktaran Baykal, ''Kıbrıs gerçeğini, Denktaş'ın ağzından herkesin bir kez daha duymasını, öğrenmesini istediklerini'' vurguladı. Baykal, bu konuda da Cumhurbaşkanı Sezer'i bilgilendirdiğini belirtti. 
     Bir soru üzerine, siyasi partilerin genel başkanlarının da konferansa davet edildiğini dile getiren Deniz Baykal, 9. Cumhurbaşkanı Süleyman Demirel ile eski Başbakan Bülent Ecevit'in de konferansa davet edilenler arasında bulunduğunu kaydetti. 
     Baykal, bir başka soruyu yanıtlarken de ABD'den Türkiye'ye yapılan istihbarat ve askeri üst düzey yetkililerin ziyaretleri de dahil olmak üzere, iç ve dış gelişmeler konusunda Cumhurbaşkanı Sezer'e bilgi sunduğunu ve çok yararlı bir görüşme yaptıklarını söyledi. 
     Deniz Baykal, bir başka soru üzerine, erken seçimle ilgili tartışmaların görüşmede gündeme gelmediğini açıkladı. 
     
</TEXT>
</DOC>
