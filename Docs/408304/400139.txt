<DOC>
<DOCNO> 400139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/guncel/gun01.html </URL>
<DATE> 2005/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hastane hastane gezerken öldü 
</HEADLINE>
<TEXT>


Kalp krizi geçiren öğretim üyesi Özkaya'ya, kaldırıldığı ilk hastanede anjiyo yapılamadı. Kartal'a götürecek ambulansta cihazın pili yoktu, yolda batarya da bitince Şişli Etfal'de ambulans değiştirildi. Özkaya, Koşuyolu Hastanesi'ne girerken hayatını yitirdi 

Tahsin Aksu - İstanbul 

İstanbul Teknik Üniversitesi İTÜ Türk Musikisi Devlet Konservatuvarı Öğretim Üyesi Dr. Ertan Özkaya 52 , sınıfta kalp krizi geçirdi. Sekiz saat boyunca müdahale edilemeyen Özkaya yaşamını yitirirken, her adım skandallar zincirine eklenen bir halka oldu. Yaşanan aksiliklere sağlam insanın kalbi bile dayanamazdı, Özkaya'nın kalbi de sonunda duruverdi. Ortaya çıkan tabloyu da Konservatuvar Müdürü Can Etili özetledi 
"Sanat leminden bir ışık kaydı. Bu ışığı söndürense bir bataryaydı." 

Önce Taksim'e 
Özkaya önceki gün saat 11.00'de üniversitede öğrencisini beklerken, göğsüne saplanan sancıyla iki büklüm oldu. Üniversitenin sağlık merkezi Medikososyal'den gelen doktor, ilk müdahale olarak damar açıcı bir iğne yapıp serum taktı. O sırada ambulans hazırdı. Arkadaşları ve öğrencileri "Geçmiş olsun" dilekleriyle ambulansa bindirdi. Özkaya, önce Taksim İlkyardım Hastanesi'ne kaldırıldı. Buradaki ilk müdahaleden sonra yoğun bakımda yaklaşık dört saat kalan Özkaya'nın bilinci h l yerindeydi. Hatta canı çorba ve soğuk su istedi. 
Dostları ve akrabaları bunu bir iyileşme işareti sayarak sevinirken, ardından ilk kötü haber geldi. Özkaya'nın durumu ağırlaşmıştı ve acilen başka bir hastaneye sevki gerekiyordu. 

Cihaz yok 
Özkaya'nın yeğeni Meltem Güner, "Buradaki doktorlar elinden geleni yaptı. Ancak anjiyo için 'Rescue PTCA' denilen cihaza sahip başka bir hastane bulmamızı söylediler" diye yaşananları özetledi. Bunun üzerine yakınları cep telefonuyla özeller dışında İstanbul'daki bütün hastaneleri tek tek aradı. Oysa Taksim İlkyardım'ın karşısındaki Alman Hastanesi'nde gerekli tıbbi donanım vardı. 
Dört saat boyunca birçok hastaneyi aradıklarını ancak yer bulamadıklarını dile getiren Güner, şöyle devam etti 
"Akşam 17.00'de Kartal'daki Koşuyolu Kalp Hastanesi'nde yer bulabildik. Çağırdığımız ambulans bir saat sonra geldi. Ambulansın içinde doktor ve özel bir cihaz olması gerekiyormuş. Bizden ambulanstaki bir cihazın pilinin bittiğini ve büyük boy pillerden almamızı istediler." 
Önde ambulans, arkadaki araçlarda dostları, bir marketten pil alıp yola çıktı. Ancak Güner'in anlattıklarına göre, ambulans Mecidiyeköy'e geldiği sırada kadın doktor, şoföre Şişli Etfal Hastanesi'ne girmesini söylemişti. Çünkü ambulansta olması gereken ve acil durumda müdahale edecekleri başka bir cihazın bataryası bitmişti. 

Aktarmalı yolculuk 
Şişli Etfal'de ambulans değiştirilerek Kartal'a gidilecekti. Ancak yeni ambulans 40 dakika sonra geldi. Ertan Hoca'nın yeğeni Güner'in iddiasına göre, yeni ambulansta da bir cihazın eksik olduğu ortaya çıktı. Ancak o cihaz çok önemli değildi ve yola çıkıldı. 
Özkaya artık yorulmuştu, gözlerinin kapakları iyiden iyiye ağırlaşıyordu. Ambulans, hastane köşesini dönüyordu ki, hocanın kalbi duruverdi. Kalp masajı başladı, ambulans acil servise döndü. 20 dakika boyunca kalp masajına devam edildi ancak Ertan Hoca yaşatılamadı. 

Törende isyan 
İTÜ Maçka Kampusu'nda dün Özkaya için tören vardı. Öğrencileri ve çalışma arkadaşları olaya isyan ederken, fenalaşan anne Hüsniye Özkaya bir sandalyede töreni izleyebildi. Türk bayrağına sarılı tabutun başında bir konuşma yapan Konservatuvar Müdürü Etili, "İnsan hayatının bu kadar ucuz olduğu bir ülkede yaşamış olmak acımıza acı katıyor" diye tepki gösterdi. 

'PİL, KLASİK BAHANE' 

İstanbul İl Sağlık Müdürlüğü 112 Acil Servis Başhekimi Dr. Turkay Esin, Özkaya'nın sevki için Taksim İlkyardım Hastanesi'ne giden 'Çağlayan 11' kodlu 112 ambulansının tüm teçhizatlarının sağlam olduğunu belirterek, şunları söyledi 
"Araçtaki cihazlarda problem yok. O araçtaki cihazların pilleri, sokakta ya da bakkalda alınabilecek ucuz bir pil değil. Bahsedilen pil, elektro şok cihazının pilidir. Bakkalda ya da markette bulunmaz. Muhtemelen Taksim'den çıktığı sırada hasta kaybedilmiştir. Doktor da 'Pil bitti, tüp bitti, gaz bitti' diyerek bir bahane ortaya atmıştır. Bu klasik bir şeydir. Çünkü bazen tepkileri bilemiyorsunuz. Amaç aracın içinde kişileri perişan etmemek. Ambulans doktorları, araçta bir cihaz arızası olduğunda risk almaktan kaçınır. Çünkü yeni CMK çok ağır. Ambulansta biri öldüğünde yargılanıyorsunuz. Kimse 100 YTL'lik pil için diplomasını yakmaz. 'Benim makinem bozuk' der ve hiç gitmez." 

SORUŞTURMA AÇILDI 

Özkaya'ya yapılması gereken PTCA uygulamasının Taksim ve Şişli Etfal Eğitim ve Araştırma hastanelerinde bulunmadığı açıklandı. İl Sağlık Müdürlüğü konuyla ilgili soruşturma başlatırken Emekli Sandığı, Bağ-Kur gibi sosyal güvenlik kurumlarına bağlı hastaların acil durumlarda özel hastanelere gitmesinde sorun olmadığı belirtildi. Tüm acil yardım ambulanslarının tam donanımlı olduğunun belirtildiği açıklamada, "Tüm cihazlar aracın aküsüne bağlı olarak otomatik şarj edilir. Dolayısıyla şarjın bitmesi söz konusu olamaz" denildi. 

RESCUE PTCA NEDİR 

"Kurtarıcı balon uygulaması" olarak tanımlanıyor. Koroner anjiyoplasti diye de adlandırılan PTCA, genel olarak, tıkalı damarı açmak için kullanılan balon ve stent uygulamalarını kapsıyor. 



</TEXT>
</DOC>
