<DOC>
<DOCNO> 400953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sondun09.html </URL>
<DATE> 2005/12/06/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
ABD'den Türkiye'yi kızdıracak Patrikhane açıklaması 
</HEADLINE>
<TEXT>

     ABD Dışişleri Bakanlığı, Washington’ın, Fener Rum Patrikhanesi’ni "ekümenik" ve Patrik Partholomeos’u "küresel konuma sahip bir dini lider" olarak gördüğünü bildirdi. 
     ABD Dışişleri Bakanlığı’nın brifinginde bir Yunanlı gazeteci, Washington’ın, İstanbul’daki Fener Rum Patriği’nin statüsünü nasıl değerlendirdiğini sordu. Bu soru, Bakanlık tarafından daha sonra yazılı olarak yanıtlandı. 
     Dışişleri Bakanlığı Sözcüsü Sean McCormack adına yayımlanan açıklamada, "ABD, ekümenik Patrik Partholomeos’u, küresel pozisyona sahip bir dini lider olarak değerlendiriyor" denildi. 
     Açıklamada, "2005 yılı Uluslararası Dini Özgürlükler Raporu’nda dile getirildiği gibi ABD’nin, Türkiye’de dini özgürlük konusuna ciddiyetle eğildiği" kaydedilerek, "raporda bahsedilen özel kaygılar arasında, Heybeliada Ruhban Okulu’nun yeniden açılmasının da dahil olduğu Patrikhane’ye ilişkin konular ve diğer dini azınlıklarla ilgili meseleler yer alıyor" ifadesi kullanıldı. 
     Açıklamada, Patrikhane konusunun son yıllarda Türk yetkililerle en üst düzeyde ele alındığı ve ABD Başkanı George W. Bush’un, Başbakan Recep Tayyip Erdoğan ile Haziran’da yaptığı görüşmede Heybeliada Ruhban Okulu’nun açılması isteğini dile getirdiği ifade edildi. 
     Açıklamada, ABD Dışişleri Bakan Yardımcısı Karen Hughes’un da Eylül’de Türkiye’ye yaptığı ziyarette bu konuyu Patrik ile görüştüğü belirtildi. 
     
</TEXT>
</DOC>
