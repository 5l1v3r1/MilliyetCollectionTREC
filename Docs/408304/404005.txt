<DOC>
<DOCNO> 404005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/soneko34.html </URL>
<DATE> 2005/12/16/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Unakıtan Bundan sonra cari işlemlere önem vereceğiz 
</HEADLINE>
<TEXT>

     Maliye Bakanı Kemal Unakıtan, bu yılın Ekim ayı itibariyle toplam 94 bin vergi incelemesi yapıldığını, 27 milyar YTL matrah incelendiğini ve 28 milyar YTL matrah farkı bulunduğunu bildirdi. 
     Maliye Bakanı Unakıtan, bakanlıkta düzenlenen, Türkiye-AB mali işbirliği çerçevesinde Almanya Maliye Bakanlığı ve İngiltere Gelir ve Gümrükler İdaresi tarafından ortak yürütülecek ''Vergi İdaresinin Kapasitesinin Geliştirilmesi Projesi'' ile kayıtdışı stratejisinin açıklandığı toplantıda, vergi denetim sonuçları hakkında da bilgi verdi. 
     Bu yılın Ekim ayı itibariyle toplam 94 bin vergi incelemesi yapıldığını, 27 milyar YTL matrah incelendiğini, 28 milyar YTL de matrah farkı bulunduğunu belirten Unakıtan, 2004 yılının tamamında ise 168 bin inceleme yapılıp, 22.4 milyar YTL matrahı inceleyerek, 19 milyar YTL matrah farkı bulunduğunu hatırlattı. 
     İnceleme sayısında bir azalma görülürken, bulunan matrah farkında önemli bir performans artışı görüldüğünü kaydeden Unakıtan, vergi denetim sonuçlarına ilişkin şu bilgileri verdi 
     ''Gelir Vergisi'nde, 2004 yılında 2.4 milyar YTL matrah incelendi, 6.5 milyar YTL matrah farkı bulundu. 2005 yılının ilk 10 aylık döneminde ise 1.2 milyar YTL incelendi, 600 milyon YTL matrah farkı bulundu. 
     Kurumlar Vergisi'nde, 2004 yılında 2.9 milyar YTL incelenip 4.3 milyar YTL matrah farkı bulunurken, 2005 yılının 10 aylık döneminde 4.8 milyar YTL incelenip, 2.5 milyar YTL matrah farkı bulundu. 
     Katma Değer Vergisi'nde, 2004 yılında 15.2 milyar YTL incelenip 4.1 milyar YTL matrah farkı bulunurken, 2005 yılının 10 aylık döneminde 13.7 milyar YTL incelenip 2.4 milyar YTL matrah farkı bulundu. 
     Banka ve sigorta muameleleri vergisinde, 2004 yılında 96 milyon YTL incelenerek 105 milyon YTL matrah farkı bulundu. 2005 yılının ilk 10 aylık döneminde ise 5.6 milyar YTL incelenip 20.2 milyar YTL matrah farkı bulundu.'' 
     
     35 BİN MÜKELLEF KAYIT ALTINA ALINDI 
     Bakan Unakıtan'ın verdiği bilgiye göre, 2005 yılı içinde daha çok, belge düzeninin işleyişini sağlamak amacıyla yoğun denetimlere devam edildi, kaydı bulunmayan 35 bin mükellef kayıt altına alındı. 
     Yaygın yoğun denetimler turizm bölgelerinde yoğunlaştırılırken, 164 bin mükellef denetlendi, 2 bin 760 yeni mükellef kayıt altına alındı. 
     Bu yılın Ocak ayında fiili envanter yapılmak suretiyle tüm Türkiye genelinde oto gaz incelemeleri de tamamlandı, bu çerçevede incelenen 3 bin 200 mükellef nezdinde 65 milyon YTL civarında matrah farkı tespit edildi. 
     
     HAKSIZ YERE ALINAN VERGİ İADESİ 25 MİLYON YTL 
     Maliye Bakanı Unakıtan'ın yaptığı açıklamaya göre, bu yıl ayrıca, çalışanlara vergi iadesi ile ilgili olarak incelemeler de yapıldı. 294 bin adet sahte, 43 milyon adet geçersiz belge tespit edildi. Bu şekilde haksız yere alınan vergi iadesi tutarı 25 milyon YTL civarında bulundu. 
     Devlet tahvili faiz geliri elde edenlere ilişkin olarak yapılan incelemeler sonucunda, yaklaşık olarak 78 milyon YTL matrah farkı bulundu, bu fark üzerinden bir o kadar vergi ve ceza alındı. 
     Kredi kartı bilgileri kullanılarak yapılan incelemeler sonucu 140 milyon YTL matrah farkı bulundu, bu tutar üzerinden yaklaşık 60 milyon YTL vergi ve ceza alındı. 
     
     DENETİMLER DEVAM EDECEK 
     Denetimlere devam edileceğini vurgulayan Unakıtan, şöyle konuştu 
     ''Akaryakıt istasyonlarındaki pompalarda yazar kasaya geçişte önemli bir mesafe alınmıştır. Ocak 2006 sonu itibariyle 7 bin istasyon sisteme geçmiş olacaktır. 
     Şarap üretimi faaliyetlerinde bulunan tüm firmalar fiili stok sayımı yapılmak suretiyle incelemeye alınmış ve halen incelemeler devam etmektedir. 
     Para hareketlerinden kaynaklanan vergi incelemeleri hesap uzmanları ve gelirler kontrolörleri aracılığıyla turne yerlerinde tamamlanmış ve grup merkezlerinde devam etmektedir. Söz konusu incelemelere aralıksız devam edilecektir. 
     Yılbaşı, Ramazan Bayramı ve Kurban Bayramı süresince özellikle eğlence yerlerine yönelik yaygın yoğun incelemeler yaptırılmıştır ve sonraki dönemlerde de yapılmaya devam edilecektir.'' Maliye Bakanı Unakıtan, denetimlere ilişkin değerlendirme yaparken de, vergi incelemelerinin daha çok, riskli mükellefler üzerinde gerçekleştirildiğini, bu rakamlara bakarak ''Türkiye'de kayıtdışı şu kadar'' denilemeyeceğini söyledi. ''Bunlar zaten normal, olağan değil, riskli mükellef'' diyen Unakıtan, bundan sonra cari incelemelere daha fazla önem vereceklerini ve kayıtdışılığı önlemeye gayret göstereceklerini bildirdi. 
     Kredi kartı denetimleri sırasında kart sahibinin ne kadar alışveriş yaptığına baktıklarını anlatan Unakıtan, ''Bakıyoruz adamın, kartla yaptığı alışveriş kadar cirosu yok. Her harcama yapanla, her alışveriş yapan, bas düğmeye çıkıyor ortaya'' diye konuştu. 
     
     ''KRETCSHMER BİLE DAYANAMADI'' 
     2006 yılından itibaren vatandaşlık numarasının aynı zamanda vergi numarası olacağına işaret eden Maliye Bakanı, şöyle konuştu 
     ''Kardeşim bu kadar yıl yaşamışsın ne iş yaptın, ne kadar gelir elde ettin. Bunlar tek tek ekranda gözükecek. 
     Finans denetimi yapıyoruz, efendim şu kadardan fazla parası olanlar gözlem, takip altında böyle bir şey yok. Vatandaş rahat hareket etsin. Biz kimsenin parasını takip edip, peşinde dolaşmıyoruz. Ama riskli olanları 2 kuruş parası da olsa takip ederiz, 2 parça eşyası da olsa takip ederiz.'' Unakıtan, bu sırada başka bir programı nedeniyle toplantıdan ayrılan AB Komisyonu Türkiye Delegasyonu Başkanı ve Büyükelçi Hans Jörg Kretschmer'i göstererek, ''Bakın Kretscshmer bile dayanamadı'' şeklinde espri yaptı. 
     
</TEXT>
</DOC>
