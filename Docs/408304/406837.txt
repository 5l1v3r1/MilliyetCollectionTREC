<DOC>
<DOCNO> 406837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/ekonomi/eko06.html </URL>
<DATE> 2005/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Lokum, İngiltere'de Noel tatlısı oldu 
</HEADLINE>
<TEXT>


LONDRA Anka 

Fantastik edebiyatın önemli yapıtlarından 'Narnia Günlükleri' filminde temel karakterlerden Beyaz Cadı'nın sunduğu lokum, Noel alışverişiyle birlikte İngiltere'de adeta bir çılgınlık haline geldi. 
Daily Telegraph gazetesine göre filmin ardından İngiltere'de lokum sartışları yüzde 42 artarken çikolata satışları yüzde 12 düştü. 

Turkish Delight 
Bu arada, Turkish Delight Türk Tatlısı olarak bilinen lokum, Rum marketlerde Greek Delight Yunan Tatlısı olarak satılıyor. Yunanistan ve Kıbrıs Rum Kesimi ile daha önce de baklava, kadayıf, döner gibi yiyeceklerin hangi ülkeye ait olduğu konusunda tartışmalar çıkmıştı. Türk kahvesi de Yunanistan'da Yunan kahvesi olarak satılıyor. 
İngiliz basınında lokumun tarifi de veriliyor. Lokumun jelatin ve şekerden yapıldığını, limon, gülsuyu gibi pek çok farklı tatlarda olduğunu, bazılarının antep fıstıklı çeşitlerinin bulunduğu belirtiliyor. İngiliz basınına göre lokumun tercih nedeni olmasının bir nedeni de yüzde 92 oranında yağsız olması. 

Filmde lokum ikramı 
İngiltere'de lokuma olan ilginin artmasının ana nedeni olan J.R.R. Tolkien'in arkadaşı C.S.Lewis'in kaleme aldığı, fantastik edebiyat yapıtı 'Narnia Günlükleri' isimli filmde, temel karakterlerden Beyaz Cadı misafirlerine lokum ikram ediyor. Film, İngiltere'de ilk haftada en çok hasılat yapan Disney filmi olmuştu. 
Türkiye'de yüzyıllardır tüketilen ve Narnia Günlükleri filmi ile de dünyadaki popülaritesi artan lokuma aslında Avrupa pek de yabancı değil. Osmanlı dönemlerinde önce Balkanlara oradan da Avrupa'nın diğer bölümlerine ulaşan lokum, Winston Churchill ve Napolyon gibi bazı dünya liderlerinin de en sevdiği yiyecekler arasındaydı. 



</TEXT>
</DOC>
