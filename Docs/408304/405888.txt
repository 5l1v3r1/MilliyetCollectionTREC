<DOC>
<DOCNO> 405888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/spor/yture.html </URL>
<DATE> 2005/12/23/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
Yeni yıl şerefine 
</HEADLINE>
<TEXT>



Deplasmandaki üç maçını da kazanıp, kendi sahasında kötü oynama lüksünü de iki kez üst üste kaybederek kullanan Efes, dün gece gafil avladığı Armani Jeans Milano'ya, hafızalardan kolay kolay silinmeyecek bir darbe vurdu. Hem de kendini fazla yormadan... 
Lietuvos Rytas ve Cibona Zagreb yenilgileriyle, sahasında kaybetme limitini dolduran lacivert - beyazlılar, dün özellikle ilk yarıda hücumda yine tutuk bir görüntü çizdi. Şut sokamayan rakibine karşı farkı açabileceği bu devredeki 10 top kaybı Efes normlarının çok üzerindeydi. Öyle ki maçı da 20 top kaybı ile tamamlayarak bu alanda da kendi rekorlarını kırdılar. 
Pota altındaki tek kozu Blair'in de sakatlığı nedeniyle oynamadığı Armani Jeans, bu handikapına karşın boyalı alanda Efes'ten daha fazla sayı üretti. Ancak İtalyan ekibi, öylesine kötü bir şut isabetiyle 61'de 24 oynadı ki, Efes'in ekmeğine yağ sürdü. Temsilcimiz, iyi savunma yaptığı ikinci yarıda Popovic, Domercant ve Granger üçlüsüyle Armani potasına yağmur gibi üçlük yağdırınca bir anda farklı skor ortaya çıktı. 30 üç sayılık denemenin 17'sinde isabet bulan lacivert - beyazlılar, son çeyrekteki 28 - 12'lik seriyle de sezonun en farklı galibiyetini yakaladı. Efes'te, 85 sayının 82'sini ilk beş oyuncuları kaydetti. Sakatlıklarla boğuşan Efes'in, kenardan gelen oyunculardan sadece Kerem'le üç sayı bulması ise gelecek maçlar açısından düşündürücüydü. 
Üç grup genelinde başa güreşen tek eksi averajlı takım olan Efes, dün sadece sırtındaki bu kamburdan kurtulmakla da kalmadı, hem kötü gidişe dur dedi, hem de 200'i mutlu sonla noktaladı. İki haftalık yeni yıl tatili, hem sakatlıklardan kurtulmak, hem de iyileşenlerin antrenman eksiğini kapamak için Efes adına iyi bir zamanlama olacak. 


</TEXT>
</DOC>
