<DOC>
<DOCNO> 403659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/soneko08.html </URL>
<DATE> 2005/12/15/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Ferroli, Düzce’de fabrika için yer baktı 
</HEADLINE>
<TEXT>

     Hasan KAYA DHA 

      İTALYAN Ferroli Isıtma ve Klima Sistemleri firması, teşvik yasası kapsamındaki Düzce’ye fabrika kurmak için çalışma başlattı. Düzce Valisi Halil Nimetoğlu’nu makamında ziyaret eden Ferroli Türkiye Genel Müdürü Çetin Çakmakçı, Düzce’de 40 dönümlük bir arazi üzerine fabrika kurmayı düşündüklerini söyledi. 
     Ferroli Türkiye Genel Müdürü Çetin Çakmakçı, beraberindeki heyet ile Düzce Valisi Halil Nimetoğlu’nu makamında ziyaret etti. Çakmakçı, Vali Nimetoğlu’ndan Tepetarla Köyü mevkiinde kurulu bulunan 2’nci Organize Sanayi Bölgesi hakkında bilgi aldı. Düzce’ye yatırım yapmayı düşündüklerini söyleyen Çakmakçı, Yapacağımız yatırım ile ilgili yer konusunda birkaç ilde daha incelemede bulunduk. Bugün de Düzce’ye geldik. Fabrikayı kurmayı düşündüğümüz 2’nci Organize Sanayi Bölgesi’nde inceleme yapacağız. Fabrikanın üretim kapasitesine göre, ilk etapta 200 kişiye iş imkanı sunmayı planlıyoruz dedi. 
     
     'FERROLİ'YE YER VERİRİZ' 
     Teşvik yasasıyla birlikte Düzce’ye yapılan yatırımlar ve 2’nci Organize Sanayi Bölgesi hakkında bilgiler veren Vali Nimetoğlu ise, Teşvik yasası ile birlikte, ilimiz yatırımcıların en fazla tercih ettiği yerlerden biri oldu. 1’nci Organize Sanayi Bölgesi şu anda tamamen doldu. 2’nci Organize Sanayi Bölgesi’nde ise yerimiz var. Burayı büyük firmalara tahsis etmeyi düşünüyoruz. Ferroli de büyük firma. Fabrika kurmaya karar verdiklerinde gerekli desteği sağlarız'' diye konuştu. 
     Ferroli heyeti, daha sonra Vali Nimetoğlu ile birlikte fabrika kurmayı planladıkları 2’nci Organize Sanayi Bölgesi’nde incelemelerde bulundu. Ferroli Grubu’nun, İtalya’daki fabrikalarının yanı sıra Fransa, İspanya, Almanya, Çin ve Türkiye’de de üretim tesislerinin bulunduğu bildirildi. 
     
</TEXT>
</DOC>
