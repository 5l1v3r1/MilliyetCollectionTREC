<DOC>
<DOCNO> 406099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sontur32.html </URL>
<DATE> 2005/12/23/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Pamukova kazası bilirkişi raporu Sebep hatalı tren işletmeciliği 
</HEADLINE>
<TEXT>

     Sakarya’nın Pamukova İlçesi yakınlarında 22 Temmuz tarihinde meydana gelen ve 40 kişinin yaşamını yitirdiği tren kazası ile ilgili davanın görülmesine devam edildi. 
     Sakarya 2. Ağır Ceza Mahkemesi’ndeki duruşmada tutuksuz yargılanan tren şefi Köksal Coşkun ve makinistler Fikret Karabulut ile Recep Sönmez hazır bulundu. 
     Duruşmada, Yıldız Teknik Üniversitesi Ulaştırma Anabilim Dalı Öğretim Üyesi Yrd. Doç. Dr. İsmail Şahin, daha önceden İstanbul 6. 
     Ağır Ceza Mahkemesi’nde görülen duruşmada sözlü olarak okunan bilirkişi raporunu, mahkemeye yazılı olarak sundu. 
     Yrd Doç. Dr. Şahin tarafından hazırlanan bilirkişi raporunda, Yakup Kadri Karaosmanoğlu Ekspresi’nin raydan çıkarak devrilmesiyle meydana gelen tren kazasının, hatalı tren işletmeciliğinin sonucu olduğu belirtildi. 
     Duruşma, bilirkişi raporunun mahkemece incelenmesi için ertelendi. 
     
     BİLİRKİŞİ RAPORU.. 
     Yrd. Doç. Dr. Şahin, kaza ile ilgili yaptığı araştırmada ulaştığı bulguları raporunda 5 başlık altında değerlendirdi 
     "-Tren makinistinin kaza anında 132 km sa hız uygulaması hatalı bir hız aşımı olarak kabul edilmiş, ancak bu hız aşımının nedenleri incelenmemiştir. 
     -Kazanın meydana geldiği 345 metre yarıçaplı dönemece girmeden hemen önceki hat kesiminde hatalı hızlandırma yapılmıştır. Ve bu hatalı uygulama, tren makinistinin kaza kesiminde olması gerekenin 80 km sa üzerinde 132 km sa hız yapmasıyla sonuçlanmıştır. 
     -80 km sa sürekli hız kısıtlaması bulunan 345 metre yarıçaplı dönemecin girişinden önce, hat boyunda en az frenleme mesafesi kadar gerideki bir noktaya, makiniste frenlemeye başlaması gerektiğini bildiren bir ihbar işareti, yürürlükteki yönetmeliğe aykırı olarak konulmamıştır. 
     -Haydarpaşa ve kaza mahalli arasındaki trenin livresi ile diğer yolcu ekspreslerinin livreleri karşılaştırıldığında, sadece Mekece ve kaza mahalli arasındaki livre bölümünde alışılmışın dışında temel bir farklılık bulunmaktadır. 
     -İncelenen hız kontrol bantları, trenlerin kaza kesiminden 80 km sa hızla geçebildiğini göstermektedir. Saptanan azami hızların üzerindeki hızları uygulamak, kaza olasılığını artıran güvenliksiz sürüş anlamına gelmektedir." Pamukova’da 22 Temmuz 2004’te meydana gelen ve 40 kişinin ölümüyle sonuçlanan kazanın sorumlusu olarak yargılanan sanıklar hakkında 5 yıla kadar ağır hapis cezası isteniyor. 
     
</TEXT>
</DOC>
