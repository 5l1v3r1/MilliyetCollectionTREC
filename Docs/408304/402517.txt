<DOC>
<DOCNO> 402517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/son/sonsiy08.html </URL>
<DATE> 2005/12/11/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Gökçek, içki yasağı tartışmalarını Cumhurbaşkanlığı seçimlerine bağladı 
</HEADLINE>
<TEXT>

     Ankara Büyükşehir Belediye Başkanı Melih Gökçek, İçişleri Bakanlığı genelgesi ile "Kırmızı sokak"lara taşınılması gündeme gelen içkili mekan tartışmalarının Cumhurbaşkanlığı seçimlerinden kaynaklandığını savundu. 
     CNN Türk’te yayınlanan "Manşet" programına katılan Melih Gökçek, içki yasağı tartışmalarını değerlendirdi. Gökçek, İçişleri Bakanlığı’nın genelgesinin ANAP hükümetinin bakanı Rüştü Kazım Yücelen döneminde çıkan genelge ile aynı olduğunu savunarak, "ben bunun ciddi bir sorun olmadığını, politik bir mesaj olmadığını düşünüyorum" dedi. 
     
     CUMHURBAŞKANI SEÇİMİ ÖNCESİNDE AKP’YE BASKI 
     Gökçek, içki yasağı ile ilgili tartışmaların Cumhurbaşkanlığı seçimleri öncesinde gündeme gelmesinin düşündürücü olduğunu kaydetti. Bu tartışmaların daha önce de 1997 yılında yaşandığını belirten Gökçek, "AKP üzerinde bir baskı yaratılmaya çalışılıyor" dedi. 
     Özellikle AKP’nin sıkıntıya sokulmaya çalışıldığını ve Cumhurbaşkanı’nın bu meclis tarafından seçilmesinin önlenmek istendiğini savunan Gökçek, "iki boksör karşı karşıya gelince karşısındakinin en zayıf yerini arar. AKP’nin en zayıf yeri din olarak görülüyor" dedi. Gökçek, "Cumhurbaşkanını halk seçsin" önerisinde bulundu. 
     Erken seçim ortamının yaratılmak istendiğini kaydeden Gökçek, Ankara’da içkili mekan yasağının bulunmadığını dile getirdi. 
     
     VATANDAŞ BENİM İSMİMİ KOYMAK İSTİYOR 
     Gökçek, Ankara’da parklara, barajlara, mahalle ve caddelere isminin verilmesini de "vatandaş takdiri" olarak değerlendirdi. 
     Kendisinin bilgisi dahilinde olmayan bu durumun belediye meclisinden de geçmediğini savunan Gökçek, bildiği tek isim koyma olayının Keçiören de bir parkta olduğunu sözlerine ekledi. 

ANKA 
     
</TEXT>
</DOC>
