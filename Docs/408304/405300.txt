<DOC>
<DOCNO> 405300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sondun39.html </URL>
<DATE> 2005/12/21/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Açe'de son silah da imha edildi 
</HEADLINE>
<TEXT>

     Endonezya'nın Açe eyaletinde imzalanan barış anlaşması çerçevesinde isyancılardan toplanan silahların sonuncu partisi de bugün düzenlenen törenle imha edildi. 
     Törende 6 Özgür Banda Açe Hareketi üyesi, silahlarını AB liderliğinde oluşturulan barış gözlemcileri heyetine teslim etti. Teslim edilen silahlar hızarla üç parçaya bölünerek imha edildi. 
     Törene uluslararası gözlemcilerin yanısıra Endonezya hükümeti ve Özgür Banda Açe Hareketi liderleri de katıldı. 
     Ağustos ayında imzalanan barış anlaşmasından bu yana eski örgüt üyeleri sahip olduklarını ilan ettikleri 840 silahı teslim ederken, Endonezya ordusu da Açe'den yaklaşık 20 bin asker çekti. Bölgede kalan 4 bin askerin ise anlaşmaya göre bu ay sonundan önce bölgeden çekilmesi gerekiyor. 
     Açe eyaletinde 131 bin kişinin ölümüne yolaçan tsunami felaketinden sonra tekrar görüşmelere başlayan isyancılar ve Endonezya hükümeti, Ağustos ayında karşılıklı büyük tavizler vererek anlaşma sağlamıştı. 
     Banda Açe Hareketi ayrılma isteğinden vazgeçerken, Endonezya hükümeti de eyalete, sınırlı özerklik ve eyaletteki madenlerden elde edilen gelirin yüzde 70'ten fazlasını kontrol etme yetkisi vermeyi kabul etmişti. 
     29 yıllık çatışmada Açe eyaletinde en az 15 bin kişi ölmüştü. 
     Barış anlaşmasına göre Endonezya ordusu eyalette 9 bin 100 polis ve 14 bin 700 asker bulunduracak. 
     
</TEXT>
</DOC>
