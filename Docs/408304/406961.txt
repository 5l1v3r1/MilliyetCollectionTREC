<DOC>
<DOCNO> 406961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sondun32.html </URL>
<DATE> 2005/12/27/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Giscard d'Estaing Türkiye ile müzakerelere son verilsin 
</HEADLINE>
<TEXT>

     Fransa eski cumhurbaşkanı Giscard d’Estaing, AB’nin Türkiye yerine Rusya’ya yönelmesi gerektiğini aksi taktirde Avrupa kimliğinin bozulacağını savunurken AB’nin Türkiye ile başlattığı üyelik müzakerelerine Avusturya AB dönem başkanlığı sırasında son verilmesini istedi. 
     Türkiye’nin AB üyeliğine karşı çıkan Giscard d’Estaing, Avusturya’da yayımlanan Der Standart gazetesinin sorularını yanıtlarken "Avrupa, tarihini çok iyi bilen Avusturya’nın, vatandaşının sesine kulak vermesini istiyorum" diye konuştu. 
     ABHaber’e göre, Avusturya’nın AB Dönem Başkanlığı sırasında Türkiye ile başlatılan müzakerelerin sona erdirilmesini talep eden Giscard, Türkiye’nin bir Avrupa ülkesi olmadığını öne sürdü. Giscard şöyle konuştu 
     
     ASYA ÜLKESİ 
     "Avrupa’nın büyük komşusu Rusya’dır, Türkiye değil. 
     Rusya tarihi olarak da Avrupa ile sıkı ilişkileri olmuştur. 
     Ancak kimse onunla ilgilenmiyor. Güçlü kültürü ve kimliğiyle Türkiye bir Asya ülkesidir. 19. yüzyıla kadar da Türkiye Orta Asya ile angaje olmuştu ve Avrupa ile bir bağı yoktu. 
     Düşünsenize Türkiye birliğe girdiği zaman, AB içindeki yoğun nüfus Türkler ve AP içinde konuşulan en büyük dil de Türkçe olacak." Giscard d’Estaing, Türkiye konusunda ABD’nin Brüksel’e yoğun baskılar yaptığını öne sürerken de bütün başkentlerdeki ABD büyükelçililerinin "Türkiye’yi üye olarak kabul etmelisiniz" şeklinde baskı yaptığı iddiasında da bulundu. 
     
</TEXT>
</DOC>
