<DOC>
<DOCNO> 401557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/spor/axspo03.html </URL>
<DATE> 2005/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Gerets'e özel tarife 
</HEADLINE>
<TEXT>


Galatasaray Yönetimi'nin, Fenerbahçe derbisi öncesi, üç aydır maaş alamayan Belçikalı hocaya 390 bin Euro ödediği ortaya çıktı. Ancak sezon başından bu yana para verilmeyen futbolcular unutuldu 

ERHAN TELLİ 


Sarı - kırmızılı kulüpteki maddi kriz baş ağrıtmaya devam ederken, yönetimin ödemeler konusundaki uygulama farklılığı da tartışma yarattı. 
Yönetimin, Fenerbahçe derbisi öncesinde yaklaşık 3 aydır maaşını alamayan Teknik Direktör Eric Gerets'e özel bir ödeme yaptığı ortaya çıktı. Sezon başında takımın başına geçen ve aldığı peşinat dışında aylık 130 bin Euro'ya anlaşma sağlayan Belçikalı hocanın, derbi öncesinde biriken 3 aylık maaşının da 390 bin Euro hesabına yatırıldığı öğrenildi. Yönetim futbolcularına ise henüz ödemede bulunmadı. 

Çelişki yumağı 
Gerets'in maaşını gecikmeli de olsa ödeyen Galatasaray Yönetimi, sezon başından bu yana transfer taksitlerinin ve maç başına ücretlerinin hiçbirini alamayan futbolculara ise yine söz vermekle yetindi. Fenerbahçe derbisinden önce oyuncu alacaklarını "uğursuzluk" endişesiyle ödemekten kaçınan sarı - kırmızılıların, cumartesi günkü zorlu Beşiktaş karşılaşması öncesi ödeme sözü vermesi şaşkınlık yarattı. Futbolcuların bu durumdan büyük rahatsızlık duydukları ve özellikle yabancıların yöneticilere tepkilerini dile getirdikleri bildirildi. 

Barbekü neşesi 

Galatasaraylı futbolcular ve yöneticiler, Florya'da gerçekleştirilen mangal partisi ile moral buldular. Basına kapalı olarak gerçekleştirilen tesis bahçesindeki yemeğe sezon başında futbolu bırakan Arif Erdem de katıldı. Sarı - kırmızılı bazı oyuncuların ailelerinin de yer aldığı barbekü partisinde keyifli dakikalar yaşandı. Öte yandan sabah yapılan günün tek çalışmasına belindeki sakatlığı nedeniyle Almanya'da tedavi gören Hasan Şaş'ın yanı sıra Ergün, Cihan ve Uğur da katılmadı. Sol kasığındaki ağrısı süren Ergün'ün de Beşiktaş maçında oynamasının zor olduğu bildirildi. 

Gündem maddesi hakem hataları 

Sarı - kırmızılılar, hakemler konusunda yaşadıkları sıkıntıları daha yüksek sesle dile getirme kararı aldı. Başkan Özhan Canaydın, bugün düzenleyeceği basın toplantısında hakem hatalarını masaya yatıracak. Bir süre önce yaptığı basın toplantısında Fenerbahçe'nin Tahkim Kurulu'na baskı yaptığını iddia ederek, bu durumu sert bir dille eleştiren Canaydın, bu kez de sezon boyunca yapılan hakem hatalarını gündeme getirecek. Canaydın mağdur oldukları maçların görüntülerini topladıkları video gösterisini de basın mensuplarına izletecek. Toplantı saat 12.00'de Galatasaray Kulübü'nün Mecidiyeköy binasında yapılacak. 

Riva Projesi semineri 

Başkan Özhan Canaydın, önceki akşam Levent'teki Galatasaraylılar Cemiyeti'nde yaklaşık 200 kişilik bir üye grubuna Riva projesini anlattı. Canaydın'ın konuşması sırasında üyelerden sadece Hayri Kozak ve Taner Aşkın'ın soru sorduğu öğrenilirken, projeyi teknik bilgileriyle anlatan Canaydın'dan sonra, Mali İşlerden Sorumlu Başkan Yardımcısı Refik Arkan'ın da söz aldığı kaydedildi. Arkan'ın, üstünde çalıştıkları proje hakkında bilgi verip, üyeleri aydınlattığı ifade edildi. 


</TEXT>
</DOC>
