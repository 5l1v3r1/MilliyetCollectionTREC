<DOC>
<DOCNO> 406174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/magazin/axmag01.html </URL>
<DATE> 2005/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Polat, Sharon'u finalde öpecek 
</HEADLINE>
<TEXT>


Necati Şaşmaz'ın Sharon Stone'u öptüğü sahneler, Kurtlar Vadisi'nin önceki akşam yayımlanan bölümünde yer almadı 

MAGAZİN SERVİSİ 

Kurtlar Vadisi'nin önceki akşam ekranlara gelen bölümünde beklenen buluşma gerçekleşmedi. ABD'deki çekimlerden medyaya yansıyan Necati Şaşmaz ile Sharon Stone'un, dizideki adlarıyla 'Polat Alemdar' ile 'Lisa'nın öpüşme sahneleri bu bölümde yer almadı. Bu sahneler dizinin son bölümünün ekrana geleceği 29 Aralık perşembe akşamına kaldı. 

Öpmese de rekor kırdı 
Şaşmaz'ın, Stone'u altı kez öpmesiyle ortaya çıkan sahneler ekrana gelmese de 'Kurtlar Vadisi' geceyi yine reyting rekoruyla kapattı. 30 civarında figüranın öldürülüp 'Elif'in yeniden yaşama döndürüldüğü, dizide kimse kalmadığı için senaristlerin 'Halo'yu öldürmekten son anda vazgeçtiği bölüm, tüm kişilerde yüzde 22.9 reyting, yüzde 49.8 izlenme payı elde ederek haftanın en yüksek reyting elde eden yapımı oldu. 'Kurtlar Vadisi' AB sosyo ekonomik statüde de yüzde 21.5 reyting ve yüzde 51.3 izlenme payı elde etti. 


</TEXT>
</DOC>
