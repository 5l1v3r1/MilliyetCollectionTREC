<DOC>
<DOCNO> 402304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/son/sondun19.html </URL>
<DATE> 2005/12/10/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Kısmi yüz nakli yapılan kadın Yüzüme baktığımda hayrete düştüm 
</HEADLINE>
<TEXT>

     Fransa'da dünyada ilk kez kısmi yüz nakli yapılan kadın, ameliyattan sonra yüzüne baktığında hayrete düştüğünü söyledi. 
     Yüzü köpeği tarafından parçalanan 38 yaşındaki kadın, İngiliz Daily Mail gazetesine yaptığı açıklamada, yüzüne baktığında kendisini gördüğünü belirterek, ''Yüzümde bir burun ve ağız görmek son derece şaşırtıcıydı'' dedi. 
     Ameliyattan önce insanların kendisinden ürktüğünü, büyük kızı Lucie'nin kendisini görmek istememesi üzerine maske taktığını belirten kadın, ''En kötüsü yaşlılardı. Her zaman durup bana bakarlardı'' diye konuştu. 
     Kadın, taburcu olduktan sonra normal bir yaşam sürmek istediğini ifade ederek, insanların kendisini yüz nakli yaptıran kişi olarak hatırlamasından korktuğunu belirtti. 
     Yüzü köpeği tarafından parçalanan kadına, beyni ölen bir vericiden alınan çene, burun ve dudaklar, yaklaşık 24 saat süren ameliyatla nakledilmişti. 
     
</TEXT>
</DOC>
