<DOC>
<DOCNO> 400900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/spor/spo04.html </URL>
<DATE> 2005/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökdeniz Milat 7 Mart 
</HEADLINE>
<TEXT>


Trabzonspor'un yıldız futbolcusu adeta günah çıkardı, "Fenerbahçe'ye imza atmam da yanlıştı. 7 Mart'tan sonra yepyeni bir sayfa açacağım" diye konuştu 


Bahis skandalı nedeniyle kendisine verilen 10 aylık cezası 6 aya indirilen Trabzonsporlu Gökdeniz artık bu konunun kapatılarak, kendisine sahip çıkılmasını istedi. 
Önceki akşam iki TV kanalına röportaj verdiği için Gökdeniz'in basın toplantısı protesto edilirken, bu durum tecrübeli oyuncunun moralini bozdu. Salondaki az sayıdaki basın mensubuna açıklama yapan Gökdeniz, "Yaşadığım ve yaşattığım bunca sıkıntıdan sonra kamuoyunun önüne çıkmak çok zor. Trabzonspor camiasından ve ailemden tekrar tekrar özür diliyorum. Gökdeniz'i Gökdeniz yapan değerlere, beni sevenlere saygısızlık yaptım. Böyle bir hatayı yapan insanın her türlü cezaya da razı olması gerekiyordu. Hata, cezasız kalmaz" dedi. 

"Borcumu ödeyemem" 
Yeniden futbol oynamaya başlayacağı 7 Mart 2006 tarihinin kendisi için bir milat olacağını belirten Gökdeniz, şöyle devam etti "7 Mart'ta yeni bir sayfa açacağım. Arkadaşlarımı kulübün bu zor günlerinde sahada savaş verirken bunu kenardan izlemek beni kahrediyor. İnsanlara bir koz verdim ve bunu geri almaya kararlıyım. Kendime güvenim sonsuz. Önümde 3 ay var ve iyi hazırlanacağım. Geriye dönük bir şey konuşmak istemiyorum. Türkiye'ye sesleniyorum, ne kulübümün ne de takım arkadaşlarımdan birinin bu konuda suçu var. Olumsuz tezahürat yapılacaksa bana yapılsın. Bunu göğüsleyecek güçteyim. Taraftarı sevindirmek boynumun borcudur. Türkiye'de Trabzonspor'dan başka bir takımda forma giymem. Ama kulübüm beni satmak isterse yurt dışına gidebilirim. Ömrümün sonuna kadar çalışsam, bu kulübe borcumu ödeyemem. Fenerbahçe'yle sözleşme imzalamam yanlıştı. O zaman çok gençtim. Şimdi olaylara daha gerçekçi bakıyorum, daha olgun düşünüyorum". 

Polonya'nın sevgilisi 

Trabzonspor sevgisi, Szymkowiak'ın transferinin ardından Polonya'yı da sardı. Tecrübeli oyuncunun, geçen sezonun devre arasında Wisla Krakow'dan alınmasıyla birlikte bu ülkede Karadeniz ekibine gösterilen ilgi büyük boyutlara ulaştı. Bordo - mavililer için Polonya'da http www.trabzonspor.pl adresiyle özel bir site hazırlandı. Polonyalılar'ın kulübe çok sayıda e-mail gönderip, Trabzonspor'un özel hediyelik eşyalarından talep ettikleri açıklandı. 

Kartal aşkına 

Trabzonspor, bir günlük izinden sonra Beşiktaş maçı için dün öğleden sonra iş başı yaptı. 
Vestel Manisaspor karşılaşmasında rakiplerini izleyen Teknik Direktör Vahid Halilhodziç'in gözetiminde gerçekleştirilen antrenmanda istasyon ve top çalışması üzerinde duruldu. Mehmet Ali Yılmaz Tesisleri'nde yaklaşık 1,5 saat süren idmanda Antalya'daki milli takım kampına katılan Tolga Zengin, Adem, Ufukhan ve Tayfun yer almadı. İzinli olarak Brüksel'de doğum yapan eşinin yanında bulunan Yattara da antrenmana katılmadı. Cezası 6 aya indirilen Gökdeniz'in hırslı olduğu gözlendi. Bordo - mavili ekip, bugün çift çalışmayla hazırlıklarına devam edecek. 


</TEXT>
</DOC>
