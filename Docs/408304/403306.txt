<DOC>
<DOCNO> 403306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sondun12.html </URL>
<DATE> 2005/12/14/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Ahmedinecad konuştu, yine ortalık karıştı... 
</HEADLINE>
<TEXT>

     Daha önce yaptığı 'İsrail haritadan silinmeli' açıklamasıyla ortalığı birbirine katan İran Cumhurbaşkanı Ahmedinejad'tan bugün yeni bir açıklama geldi "Yahudi soykırımı, İsrail'i İslam dünyasının merkezinde yaratmak için Avrupa tarafından üretilen bir efsane''. Açıklamaya İsrail ve Almanya anında tepki gösterirken, uluslararası tepkilerin sert olması bekleniyor. 
     Ahmedinejad, İsrail aleyhine ilk açıklamasını Ekim ayında "Siyonistsiz Dünya" başlıklı konferansta yapmış ve "İmam’ın da İmam Humeyni dediği gibi İsrail haritadan silinmeli" demişti. 
     Mahmud Ahmedinejad, Hitler’in Yahudileri yaktığı iddialarını kabul etmediklerini söylemiş ve "Eğer Avrupalılar sözlerinde samimilerse, siyonistlere Avrupa’dan yer versinler" demişti. İsraili’i tümöre benzeten Ahmedinejad, bu ülkenin Avrupa’ya taşınmasını önermişti. 
     Ahmedinejad, bugün de Sistan-Belucistan eyaletinin başkenti Zahedan’da halka hitaben yaptığı konuşmada da, ''Bugün, soykırım adında bir efsane yarattılar ve buna Allah'ın, dinin ve peygamberlerin üzerindeymiş gibi bakıyorlar'' dedi. 
     Yahudilere karşı Avrupalıların suç işlediğini belirten Ahmedinejad, devlet kurabilmeleri için Yahudilere ABD ve Kanada'nın kendi topraklarını vermesi gerektiğini kaydetti. 
     Batı ülkelerine, ''Madem suçu siz işlediğiniz, bunun cezasını neden Filistin ulusu ödüyor '' diye soran Ahmedinejad, ''Bedeli siz, Avrupalılar ödemelisiniz'' şeklinde konuştu. 
     
     İsrail'e Avrupa, ABD veya Alaska'dan toprak verilsin 

     Yahudi soykırımını, ''İsrail'i İslam dünyasının merkezinde yaratmak için Avrupa tarafından üretilen bir efsane'' olarak niteleyen Ahmedinejad, önerisinin İsrail'e Avrupa'dan, ABD'den, Kanada'dan veya Alaska'dan toprak verilmesi olduğunu ifade etti. 
     İran Cumhurbaşkanı, ''Batı'nın Müslümanlara zarar verdiğini, ülkelerini işgal ettiğini ve zenginliklerini yağmaladığını'' savunarak, ''Uygarlığınız şiddet içeriyorsa, baskı altında ezilmiş insanları evsiz bırakıyorsa, adalet taleplerini bastırıyorsa ve dünyanın büyük bölümüne yokluk getiriyorsa, 'Kof uygarlığınızdan nefret ediyoruz' diye yüksek sesle bağırıyoruz'' dedi. 
     
     Nükleer enerji bir haktır 

     Mahmud Ahmedinejad, ''hükümet olarak, Allah'ın yardımı ve halkın iradesiyle dünya sahnesinde nükleer enerji hakkını savunup elde edeceklerini'' söyledi. 
     Ahmedinejad, ''nükleer silaha sahip olanların başka milletleri barışçıl amaçlı nükleer enerjiden mahrum etme hakları olmadığını ve onlara bu yönde talimat veremeyeceklerini'' ifade etti. 
     ''Nükleer enerji bizim milletimizin vazgeçmeyeceği bir haktır'' diyen Ahmedinejad, şöyle konuştu 
     ''Nükleer silahları üretenler ve onu kullananlar, yüzlerce nükleer santrala sahip olanlar, bizim halkımızın barışçıl nükleer teknolojiyi elde etmesine engel olamazlar, böyle bir hakları yok. Bugünkü teknolojiyi bizim gençlerimiz ve bilimadamlarımız kendi çabalarıyla ve Allah'ın yardımıyla elde ettiler. Milletimiz bu büyük kazancı koruyacaktır.'' 
     İsrail'den sert tepki 
     Ahmedinejad’ın, yeni konuşmasına İsrail’den tepki gecikmedi. Dışişleri Bakanlığı sözcüsü Mark Regev, "İran Cumhurbaşkanı’nın aşırı uçtaki bu söylemlerinin, uluslararası toplumun gözlerini açacağını ve bu rejim hakkındaki tüm yanılsamaları dağıtacağını umuyoruz" dedi. 
     Başbakanı Ariel Şaron’un sözcüsü de, "İsrail’in İran’a karşı kendini savunacak olanakları" olduğunu söyledi. 
     Sözcü Gissin, "Tanrıya şükürler olsun ki İsrail İran’daki aşırı rejimi başarısızlığa uğratacak olanaklara sahip" dedi. 
     Gissin, "Dünyanın, bu aşırı uçtaki açıklamalarla bu rejimin yapısını ve özellikle de İran’ın nükleer programı ve bu ülkenin uluslararası teröre verdiği desteğin, sadece İsrail için değil, bütün batı medeniyeti için bir tehlike olduğunu anlayacağını umuyoruz" dedi. 
     Sözcü, "İran’ın ister hoşuna gitsin ister gitmesin, İsrail, Yahudi halkının binlerce yıllık evi ve bu böyle kalacak" dedi. 
     İran'daki reformcular da tepki gösterdi 
     İran’daki reformcular, Cumhurbaşkanı Mahmud Ahmedinejad’ın İsrail açıklamalarına, "ülke güvenliğini tehlikeye soktuğu" gerekçesiyle karşı çıktı. 
     Başkanlığını eski Cumhurbaşkanı Muhammed Hatemi’nin kardeşi Rıza Hatemi’nin yaptığı İran Katılım Cephesi, bir bildiri yayımlayarak, Ahmedinejad’ın açıklamalarını eleştirdi. 
     Ahmedinejad’ın İsrail aleyline yaptığı açıklamaların ülkenin dış siyasetinde "bir sorun yarattığı" ifade edilen bildiride, bu sözlerin "ülkenin resmi dış siyaseti olarak algılandığı ve milli çıkarlara zarar verdiği" kaydedildi. 
     Bildiride, "Hiç neden yokken yapılan ve Batı’nın tepkisini çeken bu açıklamaların Filistin halkına da bir yararı yoktur. Böylesi açıklamalar sadece siyonist rejimin ve destekçilerinin İran’a karşı birleşmelerine neden olur" denildi. 
     Almanya Sözler şoke edici 
     Almanya Dışişleri Bakanı Frank-Walter Steinmeier ise, Ahmedinejad’ın Yahudi karşıtı açıklamalarının hiçbir şekilde kabul edilemeyeceğini söyledi. 
     Steinmeier, bu tür açıklamaların sadece ikili ilişkilere değil, İran’ın nükleer programı konusunda yapılacak müzakerelere de zarar vereceğini belirterek, "İran Cumhurbaşkanı’nın sözleri şoke edici ve kabul edilebilir gibi değil" dedi. 
     Steinmeier, ayrıca Dışişleri Bakanlığı’na çağrılan İran Büyükelçisi’ne Alman hükümetinin protestosunun iletildiğini bildirdi. 
     Fransa ve İngiltere kınadı 
     Fransa, Ahmedinejad'ın İsrail'e ve İran'ın nükleer faaliyetlerine ilişkin son açıklamalarını sert bir dille kınadı. 
     Fransa Dışişleri Bakanlığı sözcüsü, bu açıklamaların İran ile uluslararası toplum arasındaki güven ortamına katkıda bulunmadığını belirtti. Sözcü, "İran Cumhurbaşkanı'nın bu son açıklamalarını şiddetle kınıyoruz. Bu türden konuşmalar kabul edilemez" dedi. 
     Avrupa Birliği dönem başkanı İngiltere de, İran Cumhurbaşkanı Mahmud Ahmedinejad'ın İsrail'e ilişkin son açıklamalarını sert bir dille kınadı. 
     İngiltere'nin Avrupa İşlerinden Sorumlu Bakanı Douglas Alexander, İran'ın tavrının "medeni siyasi tartışmayla bağdaşmadığını" söyledi. 
     İran'ın tavrını kesinlikle kabul edilemez bulduklarını ifade eden İngiliz bakan, "Çekincesiz, bu açıklamaları kınıyoruz" dedi. 
     Rice İran, çözülmesi gereken bir sorun 
     ABD Dışişleri Bakanı Condoleezza Rice, İran’ın, Ortadoğu istikrar için "sorun" haline geldiğini ve uluslararası toplumun bu soruna çözüm getirmesi gerektiğini söyledi. 
     Rice, İran’ın nükleer faaliyetlerini ve İran rejimini kastederek, "İran, istikrarlı bir Ortadoğu ve demokrasi için bir sorundur. 
     Uluslararası toplumun bu soruna ilaç olması gerekir" diye konuştu. 
     İran Cumhurbaşkanı Mahmud Ahmedinejad’ın İsrail hakkındaki açıklamalarını da eleştiren Rice, "bu açıklamaların, İran’ın, uluslararası toplumun dışında bir ülke olduğunu açıkça gösterdiğini" belirtti. 
     Müzakereler Ağustos ayında yarıda kalmıştı 
     Almanya, İngiltere ve Fransa ile İran arasında yürütülen nükleer müzakereler, İran'ın Ağustos ayında askıya aldığı çalışmalara yeniden başlaması nedeniyle kesilmişti. 
     İran Ulusal Yüksek Güvenlik Konseyi UYGK Genel Sekreteri Ali Laricani, Kasım ayının ilk günlerinde üç AB ülkesi dışişleri bakanlarına mektup yazarak, görüşmelere yeniden başlamak istediklerini bildirmiş, AB ülkeleri de olumlu yanıt vermişlerdi. 
     İran Dışişleri Bakanlığı sözcüsü Hamid Rıza Asefi, AB ülkeleriyle ilk görüşmenin 21 Aralık'ta Viyana'da yapılacağını açıklamıştı. 
     
</TEXT>
</DOC>
