<DOC>
<DOCNO> 406805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sontur54.html </URL>
<DATE> 2005/12/26/ </DATE>
<TIME> 23.30 </TIME>
<AUTHOR>  </AUTHOR>
<HEADLINE>
İzmit'te yangın gecesi... 
</HEADLINE>
<TEXT>

     İzmit'te, bir apartmanın çatısında çıkan ve çevredeki 5 apartmanın çatısına sıçrayan yangın güçlükle söndürüldü. 
     İstiklal Caddesi'ndeki 4 katlı Varol Apartmanın çatısında henüz belirlenemeyen bir nedenle yangın çıktı. 
     Kocaeli Büyükşehir Belediyesi itfaiye ekiplerinin müdahalede yetersiz kaldığı yangın, rüzgarın da etkisiyle büyüyerek etraftaki 5 apartmanın çatısına sıçradı. 
     Paniğe kapılan apartman sakinlerini sakinleştirmek için bölgeye takviye polis ekipleri gönderildi. 
     Bu arada, itfaiye araçlarının rahat girip çıkmasına kolaylık sağlamak amacıyla yol kenarına park etmiş otomobiller, kurtarma aracıyla bölgeden uzaklaştırıldı. Doğalgaz ekipleri de, gazı keserek önlem aldı. 
     Maddi hasara yol açan yangın, yaklaşık bir saat süren çalışmayla kontrol altına alınıp söndürüldü. 
     
</TEXT>
</DOC>
