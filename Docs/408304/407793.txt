<DOC>
<DOCNO> 407793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/ekonomi/eko02.html </URL>
<DATE> 2005/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdemir'in yüzde 20'si Arcelor'un olacak... 
</HEADLINE>
<TEXT>


OYAK, Erdemir'i almak için kurduğu şirketin yüzde 41'ini Fransız Arcelor'a devrediyor. Bu ortaklıkla OYAK'ın Erdemir'deki payı yüzde 29.08, Arcelor'un yüzde 20.2 olacak 

EKONOMİ SERVİSİ 

Özelleştirme aşamasında uzun süren yerli yabancı tartışmalarından sonra Erdemir hem yerli hem yabancı ortaklı bir yapıya bürünecek. Özelleştirme İdaresi Başkanlığı ÖİB , OYAK'ın Erdemir hisselerini satın almak üzere kurduğu Ataer Holding A.Ş.'nin hisselerinin yüzde 41'inin Fransız çelik devi Arcelor'a devredilmesini uygun buldu. Erdemir ihalesine katılan Arcelor 2.67 milyar dolarla açık artırma aşamasında çekilmişti. 

ÖİB'den onay 
ÖİB Başkanı Metin Kilci tarafından yapılan açıklamada Erdemir'in yüzde 46.12 oranındaki kamu hissesinin ihalede 2.77 milyar dolarla en yüksek teklifi veren OYAK'a devredilmesinin Özelleştirme Yüksek Kurulu ÖYK tarafından 1 Aralık 2005 tarihli kararla onaylandığı hatırlatıldı. OYAK'ın Erdemir'deki hisseleri almak üzere kurduğu Ataer Holding A.Ş.'nin yüzde 41 oranındaki hissesinin Arcelor S.A.'ya devredilmesi için ÖİB'den onay istediği belirtilen açıklamada, "İhale şartları belgesi çerçevesinde söz konusu talep idaremizce uygun görülmüştür" denildi. 

Kırmızı, beyaz giymişlerdi 
Erdemir ihalesinde 2.76 milyar dolar teklif veren başını TOBB'un çektiği Ereğli Ortak Girişim Grubu'nun temsilcisi ihaleyi OYAK alınca elindeki Türk bayrağını sallamıştı. İhale öncesi 8 Eylül'de Antalya'da kendisi gibi kırmızı çizgili beyaz tişörtler giyen 700 iş ortağına hitap eden OYAK Genel Müdürü Coşkun Ulusoy burada 'Tüpraş'ı alalım mı, almayalım mı ' diye sormuş, salondan 'Erdemir'i de alalım' alkışı yükselmişti. Ulusoy burada yaptığı konuşmada, şöyle demişti 
"Özelleştirmeye karşı değilim. Bazı alanlardan devletin çekilmesi gerektiğine inanıyorum. Ama bir Türk Telekom, bir Tüpraş ve Erdemir'in özelleştirilmesini istemiyorum. Bunlar stratejik kuruluşlar. Alın teriyle gözyaşıyla canla kuruldu, başla ilerledi ve şimdi biz bunları satıyoruz. Eğer mutlaka satılacaksa, bizlerin elinde olsun, ülkeye gönül vermiş insanların elinde olsun diyoruz." 

Yüzde 41'i 1.21 milyar dolar İhale şartnamesi gereği Türkiye Kalkınma Bankası'nın mülkiyetindeki yüzde 3.17 Erdemir hissesini de aynı şartlarla alacak olan OYAK, böylece yüzde 49.29 Erdemir hissesi için 2.96 milyar dolar ödeyecek. Ayrıca Erdemir'in kendi portföyündeki yüzde 3.07'lik hisse de hesaba katıldığında, OYAK Erdemir'in yüzde 52.36'sını alarak çoğunluk hissesine sahip olacak. OYAK'ın Arcelor'u da ortak olarak aldığı Ataer Holding, TKB'nin elindeki hisselerle birlikte Erdemir'in yüzde 49.29'una toplam 2.9 milyar dolara sahip olacak. Bu tutarın yüzde 41'i 1.21 milyar dolara denk geliyor. 
Arcelor, Ataer Holding'teki ortaklığıyla dolaylı olarak Erdemir'in yüzde 20.2'sine sahip olacak. OYAK'ın payı ise 29.08 olacak. Böylece yerli sermayenin satın alması için kampanya yürütülen Erdemir'e dolaylı olarak yabancı ortaklığı özelleştirme sonrasında gerçekleşmiş oldu. 



</TEXT>
</DOC>
