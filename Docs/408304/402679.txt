<DOC>
<DOCNO> 402679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sondun22.html </URL>
<DATE> 2005/12/12/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
AB Limanlar açılmazsa ilgili müzakere başlıkları da açılmaz 
</HEADLINE>
<TEXT>

     Avrupa Birliği Komisyonu’nun Genişlemeden Sorumlu Genel Müdürü Pierre Mirel, limanların Rumlara açılmaması halinde ilgili müzakere başlıklarının da açılmayacağını belirtti. 
     Avrupa Birliği Komisyonu’nun Genişlemeden Sorumlu Genel Müdürü Pierre Mirel, NTV’nin canlı yayınında, Türkiye’nin imzaladığı ek protokolün gerekliliklerini de yerine getirmesi gerektiğini vurguladı. Mirel, Avrupa Birliği üyesi ülkelerin Türkiye’den Gümrük Birliği ek protokolünü uygulamasını beklediğini, aksi takdirde ilgili başlıkların müzakereye açılmayacağını belirtti. 
     Ek protokolün uygulanması için bir son tarih olmadığını söyleyen Mirel, konunun ancak 2006’da gözden geçirileceğin hatırlattı. 
     Protokolün ne kadar erken yürürlüğe girerse o kadar iyi olduğunu söyleyen Mirel, protokolün uygulanmaması halinde gümrükle ilgili müzakere başlıklarının açılmayacağını ve bu durumun Avrupa Birliği ile müzakereleri etkileyeceğini belirtti. 
     
     '2006 ZOR BİR YIL OLACAK' 
     2006’nın Türkiye Avrupa Birliği ilişkileri için zor bir 
     yıl olacağı görüşüne katıldığını belirten Mirel, sadece Gümrük Birliği konusunun değil imaj meselesinin de Türkiye için bir sorun olabileceğini belirtti. Mirel, Türkiye’de şiddet içermeyen açıklamalar nedeniyle yeni davalar açılırsa ve bu davalarda da ceza gelirse bunun Türkiye’nin imajı için hiç de iyi olmayacağını söyledi. 
     
     'TÜZÜKLER KONUSUNDA BİZ DE HAYAL KIRIKLIĞINA UĞRADIK' 
     Kıbrıs tüzükleri ile ilgili olarak kendilerinin de hayal kırıklığına uğradığını ifade eden Mirel, "Çünkü tüzükleri biz hazırladık, ancak bu zor bir konu" dedi. 
     
</TEXT>
</DOC>
