<DOC>
<DOCNO> 400462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/soneko13.html </URL>
<DATE> 2005/12/04/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Tekstilde 'bir milyar dolar' sevinci... 
</HEADLINE>
<TEXT>

     GAP illerinden tekstil ve tekstil hammaddeleri ihracatı, ilk kez 1 milyar doları geçti. 
     Güneydoğu Anadolu Tekstil İhracatçıları Birliği Başkanı Ali Küçükkınacı, AA muhabirine yaptığı açıklamada, bu yılın ilk 11 ayında tekstil ve tekstil mamulleri ihracatının, geçen yılın aynı dönemine göre 44 artış gösterdiğini söyledi. 
     Geçen yıl Ocak-Kasım 2005 döneminde 763 milyon 548 bin 893 dolar olarak gerçekleşen ihracatın, bu yılın aynı dönemi için 1 milyar 99 milyon 963 bin 784 dolara yükseldiğini ifade eden Küçükkınacı, tekstil ve hammaddeleri ihracatıyla Türkiye'nin dışsatımına 1 milyar doları aşan miktarda katkıda bulundukları için mutlu olduklarını belirtti. 
     Küçükkınacı, bölgenin tekstil ve tekstil hammaddeleri ihracatının yaklaşık yüzde 70'inin Gaziantep'ten yapıldığına dikkati çekerek, bölgenin tekstil ve tekstil hammaddeleri ihracatında en büyük payın halı sektörünün olduğunu vurguladı. 
     Gaziantep'te yerleşik halı sektörünün mevcut tesislerini modernize etme yanında büyük ölçekli modern yeni yatırımlar kurduklarını ve kaliteye önem vererek dünya pazarlarında rakiplerinin önüne geçtiğini belirten Küçükkınacı, sözlerini şöyle sürdürdü 
     ''Modern halı işletmeleri başta olmak üzere tekstil sektörüne ilişkin geçmişte ciddi yatırımlar yapmış bulunan Gaziantep, GAP illerinden yapılan ihracata öncülük ediyor, ülke ihracatına önemli katkı sağlıyor. Bölge ihracatındaki artış, önemli bir yatırım üretim ve ihracat deneyimine sahip bulunan Gaziantep'in öncülüğünde, Türkiye'nin ihracat artışının yüzde 10 üzerinde gerçekleşiyor. 
     Bu yılın ilk 11 ayında tekstil ve tekstil hammaddeleri ihracatının 1 milyar doları aşması önemli ölçüde Gaziantep'in başarısı. Ama bu başarının karşılığının alındığı söylenemez. Hak ettiği desteği alamayan Gaziantep'in, bu yetmezmiş gibi çevresi teşvikli illerle donatıldı. Ama küsmedik, kırılmadık, gücümüzün yettiği yere kadar gideceğiz.'' Küçükkınacı, tekstil sektörünün yalnızca ihracatla elde edilen döviz girdisi nedeniyle önemli olmadığını, Gaziantep ve bölge illerinde istihdama en fazla destek sağlayan sektörün de tekstil olduğunu bildirdi. 
     
</TEXT>
</DOC>
