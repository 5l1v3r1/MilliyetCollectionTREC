<DOC>
<DOCNO> 406465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/25/son/sonsiy12.html </URL>
<DATE> 2005/12/25/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
TBMM... Unakıtan ile CHP'li Kart arasında tartışma... 
</HEADLINE>
<TEXT>

     2006 Yılı Merkezi Yönetim Bütçe Kanunu Tasarısı'nın görüşmelerinde, Maliye Bakanı Kemal Unakıtan ile CHP Konya Milletvekili Atilla Kart arasında tartışma yaşandı. 
     Tasarı'nın 3. maddesi üzerinde soru-cevap işlemi yapılırken, Maliye Bakanı Kemal Unakıtan ile CHP Konya Milletvekili Atilla Kart tartıştı. 
     Kart, ''Maliye Bakanı Kemal Unakıtan'ın yönetici olduğunu söylediği Albaraka Türk Finans Şirketi'nin hissedarı olduğunu'' belirterek, ''Albaraka Türk, 150 milyon dolarlık hayali ihracat yaptığı ve 30 milyon dolar KDV iadesi aldığı doğru mu Sayın Bakan, kendisiyle ilgili ağır suçlamalar içeren raporları hazırlayan hesap uzmanları hakkında herhangi bir işlem başlattı mı '' diye sordu. 
     Unakıtan, Kart'ın sürekli olarak aynı soruları yönelttiğini belirterek, sorulara son kez yanıt vereceğini ifade etti. Albaraka Türk'ün vergi problemi olmadığını ifade eden Unakıtan, ''150 milyon dolarlık borcu da yoktur. Öyle bir durumu da yoktur'' dedi. 
     Kart'ın ''Sorularıma cevap verin'' demesine AK Parti'li milletvekillerinin ''Yazılı olarak cevap ver'' diye tepki göstermesi üzerine Unakıtan, şöyle dedi 
     ''Niye yazılı cevap vereyim Öyle, söylendiği gibi hayali ihracatla ilgili bir vergi problemi yoktur. Böyle bir vergi iadesi alsaydı borcu çıkardı. Ama böyle bir borcu yok. Bu davada ben dokunulmazlığım nedeniyle bir kenara bırakıldım ancak yönetim kurulu üyeleri hakkında açılan davalar da kaldırılmıştır. Böyle bir dava yok.'' Kart'ın, ''Vergi affı nedeniyle yok'' diye laf atması üzerine Unakıtan, ''Hayır değil'' yanıtını verdi. 
     Raporları hazırlayan hesap uzmanları hakkında herhangi bir işlem yapılmadığını bildiren Unakıtan, ''Bakan oldum diye hakkımda rapor hazırlayanlar hakkında işlem mi başlatacağım Kimse benden böyle bir şey beklemesin'' diye konuştu. 
     Unakıtan, kendisine itiraz eden Kart'a, ''Bana bunları soracağınıza, holdingle ilgili danışmanlığınızı açıklayın'' dedi. 
     Kart, Unakıtan'ın kendisine sataştığı gerekçesiyle söz alarak, ''Benim hakkımda dedikoduya dayanan bir ifade, sizin üslubunuza uygundur. Hükümet olarak hakkımdaki iddiaların gereğini yapabilirsiniz ama yapmazsanız sizi müfteri iftira atan ilan ediyorum'' dedi. 
     Yeniden söz alan Unakıtan, ''Müfteri lafını Kart'a aynen iade ediyorum'' diye tepki gösterdi. 
     Genel Kurul'da, 2006 Yılı Merkezi Yönetim Bütçe Kanunu Tasarısı'nın 3 maddesinin kabul edilmesinin ardından Başkanvekili İsmail Alptekin, birleşime 1 saat ara verdi. 
     
     GÖRÜŞMELER 

     CHP İstanbul Milletvekili Birgen Keleş, tasarının 3. maddesi üzerinde yaptığı konuşmada, cari işlemler açığının kontrol edilemez noktada olduğunu, bunu, IMF'nin de teyit ettiğini söyledi. Yabancıların bankacılıktaki payının yüzde 12.3'e ulaştığını, AB üyesi ülkelerde en yüksek oranın yüzde 8 ile İspanya'da görüldüğünü anlatan Keleş, hükümetin ülkenin önemli tesislerini ''yabancılara sattığını'' ifade etti. 
     ANAVATAN Grup Başkanvekili Süleyman Sarıbaş da madde üzerinde yaptığı konuşmada, Maliye Bakanı Kemal Unakıtan'ı eleştirdi. Unakıtan'ın dün bakanlığının bütçesi görüşülürken, ''geçmiş iktidarları ülkeye çivi çakmamakla'' eleştirdiğini belirten Sarıbaş, ''Ülkeye serbest piyasa ekonomisini getiren Sayın Özal'ı nasıl unuttunuz Bugün 6.5 milyar dolara sattığınız Telekom kimin eseridir Özal, çok çivi çakmıştır. Senin kafana çivi çakamamış demek ki... Keşke Özal'ın kafasıyla dünyayı görebilseydiniz'' dedi. 
     Unakıtan'ı, ''sözlerinin nereye gittiğini bilerek'' konuşmaya çağıran Sarıbaş, ''Sayın Bakan, geçmişteki özelleştirme uygulamalarını eleştirdi. Sanırım TOFAŞ ihalesini kastetti. Bildiğim kadarıyla TOFAŞ ihalesini Tansu Çiller yapmıştı. Bunda bir suç gördüyseniz, gönderin Yüce Divan'a... Yok suç yoksa niye insanları töhmet altında bırakıyorsunuz '' diye konuştu. 
     Sarıbaş, Unakıtan'ın ''baba baba satarım'' sözüne işaret ederek, ''Baba baba satıp, paşa paşa yemek yok. Sattıklarınızla bu ülkenin borçlarını ödeyeceksiniz. Satın F-16'ları, uçaksavarları, topları, tüfekleri...Bu ülkenin satılamayacak şeyleri var'' dedi. 
     TÜSİAD ile Hükümet arasındaki tartışmaya işaret eden Sarıbaş, ''TÜSİAD'ın dün yaptığı tartışmayı bugün geri aldığını'' söyledi. Sarıbaş, ''Ülkenin kaymağını yiyen onlar. İktidarla çatışırlar mı Dün söylediklerini bugün geri çektiler. TÜPRAŞ'ı, Yapı Kredi Bankası'nı alanlar onlar, iktidarla çatışabilirler mi '' görüşünü savundu. 

     
</TEXT>
</DOC>
