<DOC>
<DOCNO> 403087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sonsiy05.html </URL>
<DATE> 2005/12/13/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Sandık önce AKP'de kurulacak 
</HEADLINE>
<TEXT>

     Erken seçime şiddetle karşı çıkan Başbakan Recep Tayip Erdoğan, partisinin 2006 yılının tamamına yayılacak belde, ilçe ve il kongreleri sürecini başlattı. 
     Muhalefet partileri, 2006’yı erken seçim yılı ilan ederek meydanlara çıkarken, iktidar partisi AKP ise gündemini parti içi seçim olarak belirledi. Parti yönetiminden teşkilatlara, Başbakan Erdoğan’ın "hiçbir partilinin erken seçimi aklına getirmeyip parti içi kongrelere yoğunlaşmaları" talimatı iletildi. Bu çerçevede partide 2006 yılı, yılın tamamına yayılacak şekilde belde, ilçe, il ve büyük kongre süreci olarak belirlendi. 
     Parti yönetimince yapılan takvime göre 2006’nın ilk günlerinden itibaren beldeler ve ardından ilçelerle kongre süreci başlayacak. Belde ve ilçe kongrelerinin ardından ilkbahardan sonbahara kadar il kongreleri gerçekleştirilecek. Bu kongrelerde yeni parti yönetimleriyle üst kurul delegelerinin belirlenmesinin ardından 2006 yılı biterken AKP, ikinci büyük kongresini gerçekleştirecek. 
     
     KÖŞK MESAJLI VİTRİN 
     2006 yılı sonunda gerçekleştirilecek büyük kongreyle 
     parti yönetiminin seçimi zamanında yapma hedefinin de tutması halinde 2007’nin Mayıs ayında yapılacak Cumhurbaşkanı seçimi öncesinde AKP’nin yeni vitrini oluşturulacak. Erdoğan’ın Cumhurbaşkanı seçimine çok kısa bir süre kala yapılacak büyük kongrede parti yönetimini belirlerken tercih edeceği isimlerin, Köşk’e çıkıp çıkmayacağı konusundaki kararı için de ışık tutacağı değerlendirmeleri yapılıyor. Başbakan Erdoğan da parti içi seçim yılı ilanı çerçevesinde iktidarının üç yılındaki rekorlar kıran dış gezileri yerine ilçe ve il kongreleri kapsamında iç gezilere ağırlık verecek. Erdoğan, bir süre sonra yapacağı planlama kapsamında 2006 yılı içinde çok sayıda ilin kongresine katılarak parti içi mesajlar verecek. 
     
</TEXT>
</DOC>
