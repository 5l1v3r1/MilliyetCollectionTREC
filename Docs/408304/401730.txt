<DOC>
<DOCNO> 401730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sonsiy21.html </URL>
<DATE> 2005/12/08/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Çelik Liseler için de bedava kitap çalışması yapıyoruz 
</HEADLINE>
<TEXT>

     Milli Eğitim Bakanı Hüseyin Çelik, "3 yıldır ilköğretimde öğrencilere ücretsiz kitap dağıtıyoruz. 
     Başbakan’ın talimatıyla ’bunu lisede de yapabilir miyiz’ diye çalışma yapıyoruz" dedi. 
     Çeşitli okul açılış törenlerinde bulunmak üzere Mardin’e gelen Bakan Çelik, Gün Mahallesi’ndeki Milliyet Mardin Kız Öğrenci Yurdu’nun açılış törenine katıldı. 
     Bakan Çelik, burada yaptığı konuşmada, Mardin’in eğitim alanında özel ilgiye ihtiyacı bulunduğunu, bunun için kentteki yöneticilerle uyumlu çalışma yaparak fiziki alt yapıları iyileştirdiklerini söyledi. 
     Son 3 yılda Mardin’de yapılan derslik sayısının Cumhuriyet tarihi süresince Mardin’e yapılan derslik sayısının 3’te birine eşit olduğunu ifade eden Bakan Çelik, şöyle konuştu 
     "Mardin’de derslik sıkıntısını gidermek için yeni okullar yapacağız. Milliyet Gazetesi’ne bu meseleye önem verdiği için teşekkür ediyorum. Ekonomik nedenle okula gitmeme mazeretini kabul etmiyoruz. 
     Bunun için il ve ilçe yöneticileri ile çeşitli kaynaklardan yoksul öğrencilerimize ve ailelerine para yardımı yapıyoruz. 
     3 yıldır ilköğretimde öğrencilere ücretsiz kitap dağıtıyoruz. 
     Başbakan’ın talimatıyla ’bunu lisede de yapabilir miyiz’ diye çalışma yapıyoruz. Lisede kitap çeşit sayısının fazlalığı sıkıntı yaratır mı diye araştırıyoruz. Bu bir taahhüt değildir. Bu konu yanlış anlaşılmasın ’Yapabilir miyiz’ diye araştırıyoruz." 
     
     "160 BİN KIZ ÇOCUĞUNU OKULA KAZANDIRDIK" 
     Çelik, 2003 yılında başlatılan "Haydi Kızlar Okula Kampanyası"nın ilde başarıyla sürdüğünü vurgulayarak, "160 bin kız çocuğunu okula kazandırdık. Devlet, sivil toplum örgütü ve vatandaş işbirliğiyle çözülemeyecek sorun yoktur. Özellikle eğitim konusunda güzel çalışmalar yürütüyoruz" dedi. 
     Çelik, Mardin’de Mimarlık ile Güzel Sanatlar Fakültesi’nin açılması için gerekli çalışmayı da yürüteceklerini kaydetti. 
     Çağdaş Yaşamı Destekleme Derneği Başkanı Türkan Saylan da çağdaş uygarlık seviyesine ulaşmak için Milliyet Gazetesi’nin başlatmış olduğu "Baba Beni Okula Gönder Kampanyası"nın çok önemli olduğunu belirterek, açılışı yapılan öğrenci yurdunda Türkiye’ye yakışan çağdaş kızların yetişeceğini söyledi. 
     Milliyet Gazetesi Genel Yayın Yönetmeni Sedat Ergin ise Türkiye’de gayri resmi rakamlara göre, okula gitmeyen kız çocuğu sayısının yaklaşık 1 milyon olduğunu ifade ederek, bu soruna dikkati çekmek için 23 Nisan’da "Baba Beni Okula Gönder Kampanyasını" başlattıklarını 
     söyledi. 
     Kampanyaya 1 trilyon lira bağışta bulunduklarını belirten Ergin, "Bağış rakamı 20 trilyon liraya ulaştı. 17 kız yurdu yapımı taahhüt edildi. Bunun sekizincisini Mardin’de açıyoruz. Böyle faydalı bir kampanya başlattığımız için son derece mutluyuz" dedi. 
     Mardin Valisi Temel Koçaklar da Mardin’in eğitim sorununun çözülmesi için başlattıkları çalışmalara sivil toplum kuruluşları ile hayırseverlerin büyük destek verdiğini ifade ederek, "Son bir yılda 40 trilyon lira destek sağlandı. Mardin’de ’Haydi Kızlar Okula 
     Kampanyası’ ile 9 bin 183 çocuk okula kazandırıldı" dedi. 
     Bakan Çelik, daha sonra Türkan Saylan ve Mardin Valisi M. Temel Koçaklar ile yurdun açılışını yaptı. 
     
</TEXT>
</DOC>
