<DOC>
<DOCNO> 400364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/guncel/gun05.html </URL>
<DATE> 2005/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkanın eşinde tifo 
</HEADLINE>
<TEXT>


Vaka sayısının 8271'e ulaştığı Malatya'nın Belediye Başkanı Cemal Akın, 'Eşimin hastalığının salgınla hiçbir ilgisi yok' dedi 

MİKAİL PELİT Malatya DHA 

Kentin içme suyunun temiz olduğunu savunan Malatya Belediye Başkanı Cemal Akın, eşi Nurten Akın'da tifo başlangıcı olduğunu, ancak hastalığın ishal salgınıyla ilgisi bulunmadığını söyledi. 
CHP'nin gündeme getirdiği konuyla ilgili soruları yanıtlayan Akın, kayınbiraderinin bir yıl önce kazada öldüğünü, eşinin bu nedenle üzüntü yaşadığını belirterek, şunları söyledi "Bu olaydan sonra vücut direnci düştü, hastalıklara yakalanıyor. Son olarak tifo başlangıcı teşhisi konuldu. Sağlık durumu iyi. Tedavisi evde sürüyor." 
Basın toplantısında su içmesiyle ilgili olarak da "Şov olsun diye yapmadım. Bende farenjit var. Tablet kullanıyordum. O sırada tablet yoktu. Önüme su konuldu, içtim" diyen Akın, ishal salgını sırasında kendisini yanlış bilgilendirdikleri gerekçesiyle Belediye Başkan Yardımcısı Hanifi Gül ile Malatya Su ve Kanalizasyon İdaresi Müdürü Sıtkı Şeker hakkında soruşturma başlattı. 

'Numuneler temiz' 
İl Sağlık Müdürü Dr. Sezai Demirel, son 2 günlük numunelerin temiz çıktığını belirterek, şunları söyledi "Toplam vaka sayısı 8271. Günlük vaka sayısında düşme var. Salgın kontrol altında. Hiper klorlamaya geçildi. " 
Klorlama seviyesi korunduğu sürece yeni ishal salgını beklenmediğini kaydeden Sağlık Bakanlığı Temel Sağlık Hizmetleri Genel Müdürü Turan Buzgan da şunları söyledi "İshal rahatsızlığı için kuluçka süresi bittiğinden yeni vaka beklemiyoruz. 15 gün kuluçka süresi olan Tilo hastalığı için de 5 gün daha kuluçka zamanı var." 

'Tüm iller için risk var' 

YILDIZ YAZICIOĞLU Ankara 
MALATYA'daki ishal salgını, diğer illerde de altyapı sorunlarına bağlı içme suyu kirliliği sonucu yaşanabilecek benzer sorunları gündeme getirdi. Türk Mühendis ve Mimar Odaları Birliği TMMOB Şehir Plancıları Odası Başkanı Erhan Demirdizen, özellikle büyük kentlerin içme suyu havzaları çevresinde yaşanan kaçak yapılaşma nedeniyle kirlenme olduğunu bildirdi. Plan ve Bütçe Komisyonu'nda 'kaçak yapılara altyapı hizmeti götürülmesine' olanak tanıyan bir önergenin kabul edildiğini anımsatan Demirdizen, "Meclis, böylece kaçak yapıya geçit veriyor. Böyle yapıldığında kentin içme suyu kalitesiyle oynuyorsunuz" diye konuştu. 



</TEXT>
</DOC>
