<DOC>
<DOCNO> 402591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/ekonomi/eko02.html </URL>
<DATE> 2005/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Telsim'in ihalesi piyasaları toparlar 
</HEADLINE>
<TEXT>


Körfez sermayesinin Telsim ihalesinde cömert davranması bekleniyor. Aynı gün yapılacak FED toplantısında faiz için sert açıklama olmazsa Telsim'deki başarılı bir satış piyasalara olumlu yansıyacaktır 

Finans atölyesi SONGÜL HATISARU 

Geçen hafta Merkez Bankası yıl bitmeden son faiz indirimini gerçekleştirdi. Gecelik faizin 25 baz puan indirilmesiyle piyasanın bu yöndeki beklentisi gerçekleşmiş oldu. Merkez, 2004'ten bu yana hızlandırdığı faiz indirimleriyle kısa vadeli faizi yüzde 18'den yüzde 13.50'ye çekti. 
Bu beklenti gerçekleşmiş olduğundan özellikle bono piyasasında önümüzdeki hafta yatay bir seyir izlenebilir. IMF tarafında ise uzun bir gecikmenin arkasından birinci ve ikinci gözden geçirme tamamlandı. IMF'in İcra Direktörleri Kurulu 1.6 milyar dolarlık krediyi serbest bıraktı. 

Telsim'den 5 milyar dolar bekleniyor 
Tepe noktalarını gören piyasalar şimdi yeni bir hareket için yeni beklentiler arayacak. Bu noktada özellikle borsanın gözü kulağı Telsim ihalesinde olacak. Telsim ihalesinde teklif vermesi beklenen grup sayısının 14'ten altıya düşmesi moralleri biraz olsun bozsa da bütün taliplerin yabancı olması beklentileri yüksek tutuyor. Telsim'e önerilecek fiyat yabancıların Türkiye'nin geleceğine biçtikleri değeri göstereceğinden piyasa tarafından yakından izlenecek. 

10 milyona yakın abonesi var 
Telsim'in 10 milyon civarında abonesi bulunuyor. Piyasada yapılan çeşitli hesaplama yöntemleriyle Telsim için 5 milyar dolar piyasa değeri telafuz ediliyor. Yaklaşık 27 milyon abonesi bulunan Turkcell'in borsadaki piyasa değeri cuma kapanış verisiyle 11.5 milyar dolar civarında idi. Buna göre Turkcell'de abone başına piyasa değeri 425 dolara geliyor. 
Aynı hesapla Telsim'in piyasa değeri 4 milyar 250 milyon dolar oliyor. Dolayısıyla piyasada konuşulan 7 milyar dolar gibi rakamlar abartılı. Son özelleştirmelerin hemen hepsinde rakamın beklentilerin üzerinde gerçekleşmesi Telsim'de de çıtayı yükseltti. Dolayısıyla 5 milyar dolar civarında bir satış fiyatı piyasa tarafından olumlu algılanacaktır. Bu durumda borsanın yeniden 39,000 puana yaklaşabileceğini düşünüyoruz. 

4 talip Körfez'den Tasarruf Mevduatı Sigorta Fonu TMSF Telsim için 2.8 milyar dolar muhammen bedel belirlemişti. Bu noktada ihalede çıkacak fiyatın asgari düzeye yakın gerçekleşmesi yabancıların "Türk şirketlerine önerdikleri fiyat azalıyor mu" sorusuna yol açacağından piyasa tarafından olumsuz algılanacaktır. 
Telsim ihalesine katılması beklenen altı grubun dördünde Körfez sermayesi bulunuyor. İhaleye İngiliz Vodafone, Mısır'dan Orascam, Rusya'dan Sistema, Kuveyt'ten Mobile Telecominaciaton Corporation, Dubai'den Etisalat, Dubai'den Emaar Properties talip. Körfez sermayesinin alternatif yatırım arayışında olduğu düşünüldüğünde Telsim'e verecekleri teklifte cömert davranacaklarını düşünmek iyimserlik olmayacaktır. 

FED'in faizi yine artırması bekleniyor Telsim ihalesinde beklentilere yakın bir fiyatlama ile satışın gerçekleştirilmesi yurtiçine yabancı ilgisinin sürdüğünün teyidi açısından önemli. 
Geçen hafta açıklanan kasım ayı yabancı girişleri Türk şirketlerine ilginin sürdüğünü gösteriyor. Yabancılar kasım ayında borsada 681 milyon dolarlık net alım gerçekleştirdi. Ocak ayından bu yana yabancıların İMKB'de yaptıkları net alım miktarı ise 3.825 milyar dolara ulaştı. Bu haftanın ikinci önemli olayı ise Telsim ihalesiyle aynı gün yapılacak olan Amerikan Merkez Bankası'nın FED faiz toplantısı. FED'in aralık toplantısında faizi 25 baz puan artırması bekleniyor. 

Telsim ihalesini etkiler 
Ancak FED faiz kararıyla birlikte yapacağı dört paragraflık kısa açıklamada faiz artırımlarının ölçülü olsa da süreceği sinyalini vermesi durumunda gelişmekte olan piyasalarda kısa süreli de olsa bir k r realizasyonu yaşanabilir. FED'in toplantı açıklamasının olumsuz olması durumunda ise Telsim ihalesinin başarısının etkisini sınırlayabilir. 

Washington'a k r borsaya söylenti yağdı Piyasada yeni bir beklenti kalmaması ve yapılan kar satışlarının etkisiyle piyasalar geçen haftanın son işlem gününde çok ciddi bir satışla karşılaştı. 
Bonoda faizin 10 baz puan yükseldiği cuma günü borsada 1091 puanlık değer kaybıyla 37.496 seviyesine geriledi. Borsada yaşanan hızlı düşüşün arkasında cuma sabahından itibaren özellikle Londra'daki yatırımcılar arasında yayılan IMF İcra Direktörleri Kurulu'nun 9 Aralık Cuma günü yapacağı toplantıyı erteleyebileceği söylentilerinin etkisi büyüktü. Yapılan yorumlarda sosyal güvenlikle ilgili yasa taslaklarının Meclis'e sevkinin gecikmesinin IMF kanadını rahatsız ettiği belirtiliyordu. 
Konuştuğumuz birkaç piyasa profesyoneli Washington'da kar yağışının yoğunlaşmasıyla ulaşımın sorun haline gelmesinin bu tip bir söylentinin yayılmasına zemin hazırladığını söyledi. Dolayısıyla satış baskısına neden olan söylenti gerçek çıkmaması da bizce bu hafta başında piyasaların hızlı şekilde toparlanmasına olanak sağlayabilir. 


</TEXT>
</DOC>
