<DOC>
<DOCNO> 402820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sontur06.html </URL>
<DATE> 2005/12/12/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
İki günlük nişanlılığa 15 bin YTL ödedi 
</HEADLINE>
<TEXT>

     Yaşar ANTER BODRUM Muğla , DHA 

MUĞLA'nın Yatağan İlçesi'nde 45 yaşındaki kömür işçisi Alaattin Özer, arkadaşı aracılığıyla tanıştığı ve 15 bin YTL harcayarak Batman'da nişanlandığı kızın ailesi tarafından dolandırıldığını öne sürerek, Muğla, Yatağan ve Batman cumhuriyet savcılıklarına suç duyurusunda bulundu. Alaaddin Özer, Yüzünü iki gün görebildiğim nişanlım ile beni evlendirmeyeceklerini söylediler'' dedi. 
     Yatağan'daki Türkiye Kömür İşletmeleri'nde işçi olarak çalışan ve eşiyle ayrılmak üzere olan Alaattin Özer, nişanı şöyle anlattı 
     "Eşimden ayrılmak üzereydim. Bu durumunu bilen ve işletmede taşeronluk yapan, geçen seçimlerde 4'ncü sıradan Muğla Saadet Partisi Milletvekili adayı olan Hüseyin Tümenci bana Batman'da yaşayan yeğeni 24 yaşındaki H.A. ile evlenmemi teklif etti. 'Bizde nişan ve dini nikah geçerlidir. Madem eşinden ayrısın, alır yeğenimi evine getirirsin' deyince ikna oldum." 
     
     ULEMALARA SORALIM'' 

     Geçen şubat ayında Hüseyin Tümenci'nin ailesi ile birlikte gittiği Batman'da tanıştırıldığı H.A.'yı beğendiğini ve nişanlanmaya karar verdiğini anlatan Alaattin Özer şunları anlattı 
     Tanıştığımız ilk gün, Tümenci ve kızın ailesinin isteği üzerine 6 bin YTL değerinde altın takı, kız ve akrabaları için 6 bin YTL değerinde kıyafet ve hediyelik eşyalar aldım. İkinci gün ise, stüdyoda bol bol fotoğraf çektirmekle geçti. Yol paraları ile birlikte üç günde 15 bin YTL harcadım. Ama ailenin istekleri bitmek bilmiyordu. Dini nikah kıyılana kadar biraz daha masraf yapmamı istediklerinde itiraz ettim. Çünkü varımı yoğumu tüketmeye başlamıştım. Kızın ailesinin iyi niyetli olmadığını anladım. Altın ve yaptığım masrafları geri isteyince, ulemalara soralım ona göre hareket ederiz’ dediler. Sonra da, Sen memleketine dön, biz kızı göndeririz’ deyip beni Yatağan'a geri gönderdiler. Ondan sonra kızı bana göstermedikleri gibi benimle evlendirmeyeceklerini söylediler. Altın ve hediyeleri isteyince de, kızın ailesi ve Tümenci beni ölümle tehdit etti.'' 
     
     ALAY KONUSU OLMUŞ 

     Onca masrafa karşın yüzünü iki gün gördüğü nişanlısını Yatağan'a getiremeyince, Pamela Anderson'la mı fotoğraf çektirdin de bu kadar para ödedin’ şeklinde şakalarla ilçede alay konusu olduğunu anlatan Alaattin Özer, tehditlerden ve alaycı espirilerden kurtulmak için Manisa'nın Soma İlçesi'ndeki Türkiye Kömür İşletmeleri'ne tayin istediğini, yaşadığı yeri değiştirmek zorunda kaldığını söyledi. Muğla ve Yatağan Cumhuriyet savcılıklarına Hüseyin Tümenci, Batman Cumhuriyet Savcılığı'na ise H.A. ve babası Cemal A. hakkında suç duyurusunda bulunduğunu açıklayan Alaattin Özer, iddiaları ile ilgili tüm belgeleri, alışveriş faturalarını dilekçesi ile birlikte sunduğunu, maddi ve manevi tazminat davası açacağını kaydetti. 
     
     KIZIN AİLESİ İDDİAYI REDDETTİ 

     Alaattin Özer'in, kendisine aracılık yaptığını öne sürdüğü Hüseyin Tümenci ise iddiaları reddetti. Tümenci, Kimseyi ölümle tehdit etmedik. Alaattin Özer nişanlandıktan üç gün sonra ben evlenmeyeceğim’ diyerek nişanı atmak istedi. Biz de bunun çocuk oyuncağı olmadığını söyledik. Kaç para masraf yaptı, etti onu bilmiyorum, ama ölümle tehdit ettiğim doğru değil. Özer'in bende beş kuruşu yok'' dedi. 
     
</TEXT>
</DOC>
