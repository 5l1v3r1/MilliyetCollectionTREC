<DOC>
<DOCNO> 403610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sondun10.html </URL>
<DATE> 2005/12/15/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
2005 'felaket' bir yıl oldu 
</HEADLINE>
<TEXT>

     Dünya 2005 yılında deprem, kasırga ve kuş gribi gibi felaketler yanında, Irak savaşı, terörist saldırılar, kimyasal zehirlenmeler ve açlık gibi insan eseri felaketlere de tanık oldu. 
     2004 yılının sonunda, 26 Aralık'ta Güney Asya'da meydana gelen depremin yarattığı korkunç yıkımla başlayan 2005'te, tamamen insanların neden olduğu ''felaketler'', doğanın gazabı olanlarla adeta yarıştı. 
     İklim bilimciler, ABD'nin New Orleans kentini neredeyse yok eden Katrina kasırgası ve başka onlarca tayfun, fırtına ve selin meydana geldiği 2005'in, küresel ısınmanın etkisiyle, ''en fırtınalı, en sıcak ve en yağışlı yıl'' rekorlarını kırmak için çaba harcadığı yorumunu yapıyor. 
     Yıl sona yaklaşmışken, 8 Ekim'de Pakistan'da meydana gelen deprem, yaklaşık 87 bin kişinin ölümüne, milyonlarcasının ağır kış koşullarında evsiz kalmasına neden oldu. 
     Dünya bu yıl, ölümcül bir hastalığın dünya genelinde insanlar arasında yayılması riskiyle de karşı karşıya kaldı. Uzun zamandır Asya'da mücadele edilen kuş gribi, Türkiye ve Avrupa'ya sıçrayarak, korku filmini andıran karantina uygulamalarına ve onbinlerce kanatlı hayvanın itlafına neden oldu. 
     Çin'in kuzeydoğusundaki Jilin eyaletinde, bir petro-kimya fabrikasında meydana gelen patlamanın ülkenin en büyük nehrini kirletmesi yüzünden, 3 milyon insan susuzluk tehlikesiyle karşı karşıya kaldı. 
     
     BU FELAKETLER İNSAN ESERİ 
     2005 yılının insan eseri felaketlerinin başında, her gün onlarca kişinin ölümüne neden olan Irak işgali sayılıyor. 
     Devrik lider Saddam Hüseyin, geçmişte ''insanlığa karşı işlediği suçlar'' nedeniyle yargılanırken, ABD ordusu savaşın bininci gününde, ölen Amerikalı asker sayısının 2 bine ulaştığını açıkladı. 
     ABD Başkanı George Bush, Irak'ın ''demokrasiye kavuşması için'' yapılan savaşta, Mart 2003'den bu yana, yaklaşık 30 bin Iraklı sivilin hayatını kaybettiğini söyledi. 
     İngiltere'nin başkentinde 7 Temmuz'da düzenlenen ve 52 kişinin ölmesine neden olan saldırılar, 11 Eylül 2001'de ABD'yi vuran terörü, 2005 yılında Avrupa'ya taşıdı. 
     Terör saldırıları, Yeni Delhi, Endonezya'nın Bali Adası ve Ürdün'de de can aldı. Lübnan'da eski Başbakan Refik Hariri'nin öldürülmesinin ardından, Suriye karşıtı Lübnanlı gazeteci ve milletvekili Cibran Tüeyni'nin de suikaste kurban gitmesi, bölgede tansiyonu yükseltti. 
     İsrail'in Gazze Şeridi'nden çekilmesi, bu yıla damgasını vuran gelişmelerden biri olurken, Filistin ile İsrail arasındaki çatışmalar sona ermedi. 
     BM'nin, yıl sonunda açıkladığı bir raporda, Filistin topraklarında yoksulluğun gittikçe arttığı, Gazze Şeridi'ndeki Filistinlilerin üçte ikisinin yoksulluk sınırının altında yaşadığı belirtildi. 
     Afrika kıtasının kaderi, 2005 yılında da değişmedi. Açlık, çatışmalar ve AIDS ile mücadele eden Afrika'da, verem hastalığının da 1990'dan bu yana dört kat artış gösterdiği açıklandı. 
     Sahara altı Afrika'da yaklaşık 43 milyon kişinin açlıkla karşı karşıya olduğu, bu sayının yaklaşık 10 yıl öncesinin iki katı olduğu bildirildi. 
     Dünya Gıda Programı'nın Başkanı James Morris, dünyada 300 milyon çocuğun açlık çekmekte olduğunu, çocukların 90 milyon ila 100 milyonunun Afrika, 80 milyonunun Hindistan, 40 milyonunun da Çin'de bulunduğu açıkladı. 
     Dünya genelinde, kadınlara yönelik ayrımcılık ve şiddet de sürüyor. Dünya Sağlık Örgütü'nün bu yıl yaptığı araştırma, dünya genelinde her 6 kadından birinin aile içi şiddete maruz kaldığını ortaya koydu. 
     2005 yılında meydana gelen doğal ve insan eseri felaketler, ''barış, sağlık ve mutluluk'' dileklerinin bu yılbaşında da, bir kez daha, umutla dile getirileceğini gösteriyor. 
     
</TEXT>
</DOC>
