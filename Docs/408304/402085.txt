<DOC>
<DOCNO> 402085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sonsiy16.html </URL>
<DATE> 2005/12/09/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Rektörün sağlığı... Van Tabip Odası'ndan Başhekim'e suç duyurusu... 
</HEADLINE>
<TEXT>

     Van Bölge Tabip Odası Yönetim Kurulu’nun, Rektör Prof. Dr. Yücel Aşkın hakkında basına gerçeği yansıtmayan sağlık haberleri vererek, bu yolla kamuoyunu yanlış bilgilendirdiği ve yargıyı etkilemeye çalıştığı gerekçesiyle hastane Başhekimi Hüseyin Avni Şahin hakkında Cumhuriyet Başsavcılığı’na suç duyurusunda bulunduğu bildirildi. 
     Van Bölge Tabip Odası’ndan yapılan açıklamada, Bölge Tabip Odasına, halen tutuklu bulunan YYÜ Rektörü Prof. Dr. Yücel Aşkın’ın sağlığı ile ilgili birtakım bilgiler geldiği belirtilerek, "Bu bilgilere göre basında çıkan açıklamaların doğru olmadığı, bunların kamuoyunu yanıltmak, mahkemeyi etkilemek ve bu yolla bir kazanım elde etmeye yönelik olduğu iddia edilmektedir" denildi. 
     Rektör Prof. Dr. Yücel Aşkın’ın sağlığı ile ilgili açıklamaların yakından takip edildiği bildirilen açıklamada, basında yer alan çelişkili sağlık haberlerini endişe ile izledikleri kaydedildi. 
     Açıklamada, şöyle denildi 
     "Hekim camiası olarak yargının bağımsızlığına olan güvenimizi bir kez daha belirtiyor, adli süreci etkileyecek beyan ve davranışlardan sakınmaya çalışıyoruz. Ancak Rektör Aşkın’ın tıbbi gözlem altında tutulduğu rektörlüğe bağlı bir birim olan araştırma hastanesi başhekimince yapılan çelişkili sağlık haberleri yargıyı etkilemeye yönelik açıklamalar olarak değerlendirilmektedir. Gelen bilgilerde, örneğin hastaya atfedilen Aort anevrizması tanısının gerçeği yansıtmadığı, MR bulgularına göre mevcut durumun yüksek tansiyon hastası birçok kişide görülebileceği, koroner damarda yüzde 65 darlık olarak açıklanan anjio sonucunun oldukça abartılı olduğu, psikolojik sorunlarının olduğundan çok farklı gösterildiği öne sürülmektedir." Başhekim tarafından basına yapılan bir aile hekiminin ruhsal tedavi ve terapi uyguladığı açıklamasının ise bir üniversite hastanesinde asla yapılmaması gereken bir uygulama olduğu ifade edilen açıklamada, üniversite hastanesinde tam teşekküllü bir Psikiyatri Anabilim Dalı ve kliniği bulunduğu, hasta ile ilgili psikiyatri kliniğinin bilgisi olmadan defalarca kötüye gidiyor, psikolojisi gittikçe bozuluyor gibi açıklamaların yanlış ve kasıtlı olarak yargıyı etkilemeye yönelik olduğu kaydedildi. 
     Yoğun bakımda tutulan hastanın gerçekten hayati tehlikesinin bulunup bulunmadığının da kesin olmadığı bildirilen açıklamada, şu görüşlere yer verildi 
     "Basına yapılan açıklamalarda hep hayati tehlikesinden, durumunun kritik olduğundan bahsedilmektedir. Ancak basında, hastayı ziyaret eden bir sürü kişi ve heyetlerin olduğunu izlemekteyiz. Ziyaret sırasında ortadan kalkan, sonra devam eden hayati tehlike durumunu da hekim camiası olarak anlamakta güçlük çekiyoruz. Hayati tehlike ve yoğun bakım ile ilgili başhekim tarafından yapılan açıklamaların da yargıyı etkilemeye yönelik olduğu bilgileri tarafımıza gelmektedir." Tarafsız ve ehil bilirkişilerce yapılacak incelemelerle hastanın sağlık sorunları ile ilgili gerçek bilgilere ulaşılabileceğine dikkat çekilen açıklamada, "Tutuklu Rektör Aşkın hakkında basına gerçeği yansıtmayan sağlık haberleri vererek bu yolla kamuoyunu yanlış bilgilendiren ve yargıyı etkilemeye çalışan Başhekim H. Avni Şahin’in suç işlediği kanaatindeyiz ve hakkında Cumhuriyet Başsavcılığı’na suç duyurusunda bulunduk" denildi. 
     
</TEXT>
</DOC>
