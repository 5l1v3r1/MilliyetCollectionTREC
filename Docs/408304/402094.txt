<DOC>
<DOCNO> 402094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sonspo06.html </URL>
<DATE> 2005/12/09/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Burası Türkiye... Stat gören evlere misafir yasağı 
</HEADLINE>
<TEXT>

     Eraydın AYTEKİN DHA 

      SÜPER Lig’de mücadele eden Sivasspor’un maçlarını oynadığı 4 Eylül Stadyumu’nu gören evlerde oturanların, karşılaşmalar sırasında evlerine hane halkından olmayan kişileri almamaları konusunda uyarılmaları kararlaştırıldı. İl Spor Güvenlik Kurulu’nun aldığı karar, ilgili ev ve apartmanlara iletilecek. 
     Sivas İl Spor Güvenlik Kurulu, spor müsabakalarında şiddet ve düzensizliğin önlenmesine dair kanun, yönetmelik ve İçişleri Bakanlığı’nın ilgili genelgeleri gereğince, spor müsabakalarında alınacak genel güvenlik önlemlerini görüşmek üzere 2 Aralık tarihinde yaptığı toplantıda ilginç kararlar aldı. 36 maddeden oluşan Spor Güvenlik Kurulu kararlarının 25’inci maddesinde, stat çevresinde yüksek yerlere çıkarak maç izlenmesinin engellenmesi istenirken, aynı zamanda stadı gören ev ve apartmanlara maç günlerinde hane halkından olmayan kişilerin alınmasının önlenmesi kararlaştırıldı. 
     Sportif müsabakaların, civarda bulunan ağaç, direk gibi tehlike arz eden yerler ile yapıların teras, çatı, duvar üstü gibi bölümlerinden izlenilmesine izin verilmemesi kararı normal karşılanırken, evlere misafir kabul edilmesinin yasaklanması ilginç bulundu. 
     Spor Güvenlik Kurulunun aldığı kararların 25'inci maddesinde, müsabaka alanını gören çevredeki yapılarda yaşayanların, müsabakayı seyrettirmek amacıyla konutlarına hane halkından olmayanları almaması, bu hususta apartman yöneticileri, bina sahip veya kiracıları ile aile reislerinin sorumlu olduklarının tebliğ edilmesi görüşü yer aldı. 
     
</TEXT>
</DOC>
