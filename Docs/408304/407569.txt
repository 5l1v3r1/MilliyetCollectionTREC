<DOC>
<DOCNO> 407569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sondun17.html </URL>
<DATE> 2005/12/29/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Gizlilik süresi biten İngiliz arşivlerinden ilginç notlar... 
</HEADLINE>
<TEXT>

     İngiltere'de devlet arşivlerinde tutulan ve üzerindeki 30 yıllık gizlilik süresi kaldırılarak bugün kamuoyuna açıklanan belgeler, 1975 yılında hükümetin olası bir nükleer savaşa karşı detaylı bir planlama yaptığını ortaya koydu. 
     Belgelere göre, bu planlamanın ana unsurlarını, nükleer bir savaşı müteakip Avam Kamarası'nın olağanüstü hal yasalarını kabul etmesi ve başbakanın bilinmeyen bir yere taşınması oluşturuyor. 
     Devlete ait sığınaklarda devlet görevlilerinin durumu kontrol etmesi ve hastanelerin boşaltılması gibi önlemlerin de yer aldığı belgelerde, televizyon yayınının durdurulması, sadece BBC radyosunun ''savaş dönemi yayını'' yapması hükmü de yer alıyor. 
     Başbakanın özel bir sığınağa taşınması planının, öncelikli maddeler arasında yer aldığı olası nükleer savaş planında, sivillerin belli bir plan dahilinde belli bölgelerden boşaltılması ya da başka yerlere taşınmasına yönelik bir önlemden ise söz edilmiyor. 
     Londra ve Edinburgh'daki devlete ait hazinelerin Galler'deki özel bir yere nakledilmesinin de öngörüldüğü acil nükleer savaş planı, tarihçi Peter Hennessy tarafından, İngiliz devlet arşivinin, bugüne kadar üzerindeki gizlilik kaldırılarak kamuoyuna açıklanan en önemli belgesi olarak nitelendi. 
     Nükleer savaş planlarını, bir ülkenin en önemli sırrı olarak niteleyen Hennessy, ''Bir zamanlar, diğer tarafın bu sırlara vakıf olması, devlet içinde yaşanan en büyük korkuydu'' diye konuştu. 
     Devlet arşivinde yer alan bir başka belgeye göre, Londra hayvanat bahçesindeki bir çift panda da Çin ile İngiltere arasında diplomatik kriz tehdidi yarattı. 1974 yılında Çin hükümeti tarafından Başbakan Edward Heath'e armağan edilen Ching-Ching ile Chia-Chia'nın bakımı için kaynak isteyen hayvanat bahçesi yönetimi, Dışişleri Bakanlığında paniğe yol açtı. 
     Belgelere göre, pandalara yuva yapmak için istenen paranın bulunamaması halinde bunun Çin tarafından bir hakaret olarak addedileceğini düşünen Dışişleri Bakanlığı bürokrasisi, hükümeti istenen kaynağın hemen bulunması yolunda uyardı. 
     Bir başka devlet arşivi belgesi, 1975 yılında dönemin hükümetinin İngiliz ekonomisinin iflasla yüz yüze olduğuna dair uyarıldığını ortaya koydu. Belgelere göre, bu uyarıya o tarihlerde sürekli yükselme eğilimi gösteren enflasyon yol açtı. 
     Belgeler ayrıca, Ortak Pazar'a katılım öncesinde İngiliz kabinesinde yaşanan bölünmeyi, İngiliz diplomatların, belinden ameliyat olması gereken dönemin Irak Devlet Başkanı Saddam Hüseyin'i İngiltere'ye davet etme çabalarını, hükümetin BBC yönetimini ''çok fazla hippi istihdam ettiği'' gerekçesiyle uyarmasını, Ana Kraliçe'nin İran seyahatinin güvenlik endişeleri nedeniyle askıya alınmasını ve İşçi Partili bir milletvekili olan John Stonehouse'un kendisini ölmüş gösterip, yeni kimliğine alışma çabalarının ayrıntılarını da ortaya koydu. 
     
     THETCHER'A YAHUDİ UYARISI 

     Bu arada, arşivler eski başbakanlardan Margaret Thatcher'ın, Yahudilerle yakınlığı yüzünden Dışişleri Bakanlığı bürokrasisi tarafından uyarıldığını ortaya koydu. 
     Thatcher'ın Muhafazakar Parti başkanlığına seçilmesinin ardından, Dışişleri Bakanlığı bürokrasisinin, "demir leydi " lakaplı politikacıya seçim bölgesindeki Yahudi gruplarla yakın ilişkilerini kesmesini tavsiye ettiklerini gösteren arşiv belgeleri, bu çevrelerin Thatcher'e "aksi takdirde Arap dünyası tarafından siyonizmin kölesi olarak görüleceksiniz" uyarısında bulunduklarını da gösterdi. 
     Belgeler, bir bürokratın işi daha da ileri götürüp Thatcher'ın Kuzey Fincley'de, Yahudilerin yoğun olarak yaşadığı seçim bölgesinden ayrılmasını da önerdiğini ortaya koydu. 
     Margaret Thatcher, siyasi hayatı boyunca İsrail-İngiliz dostluk grupları ve seçim bölgesindeki Yahudi dostluk gruplarının aktif üyesi olmakla tanınıyordu. 
     Thatcher'ın Yahudilerle yakınlığı, 1975 yılında dönemin Dışişleri Bakanı Lord Carrington'ın Ürdün'e yaptığı ziyaret sırasında da gündeme getirilmişti. 
     
</TEXT>
</DOC>
