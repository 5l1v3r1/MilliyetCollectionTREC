<DOC>
<DOCNO> 405850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/guncel/gun03.html </URL>
<DATE> 2005/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ordudan sert tepki 
</HEADLINE>
<TEXT>


Genelkurmay'dan TSK'yı karalayan sitelere yanıt Bu insanların amacı ordunun itibarını zedelemek ve gücünü kırmaktır. Ancak, gayret beyhudedir. Kanuni yollara başvurulacaktır 

ANKARA Milliyet 

Genelkurmay Başkanlığı, isim vermeden www.aloihbar.org gibi siteler üzerinden kendilerine dönük yapılan yayınlara sert yanıt verdi. Genelkurmay, söz konusu yayınları "psikolojik harp unsuru" olarak nitelendirdi. 
Genelkurmay'dan dün yapılan açıklamada, psikolojik harp metotlarından birinin de asılsız ve çarpıtılmış bilgilerin yayılmasıyla oluştuğu belirtildi. Açıklamada şöyle denildi 
"Dedikodu, yalan ve saptırılmış haber ve her türlü iftirayı içeren bu uygulamada son dönemde elektronik posta ve web sitelerinin kullanılması önemli bir yer tutmaktadır. Kendilerini gizleyebilen, gerçek bilgi ve belgeyle ortaya çıkmaya cesaret edemeyen art niyetli insanlar, bu sitelerdeki saldırılarını kişilerin en temel değerleri olan namus, haysiyet ve şerefine kadar uzatabilmekte, hatta aile mahremiyetine ve özel hayatın masuniyetini zedeleyecek boyutlara taşıyabilmektedirler. Hangi amaçlara hizmet ettikleri açık olan bu kişi ve gruplar, ayrıca silahlı kuvvetlerde farklı düşünen grupların birtakım yasa dışı faaliyetlerinin olduğunu vurgulayan bir yaklaşım içinde dahi bulunabilmektedirler." 
Bu saldırıların TSK'nın itibarını zedelemek, içine nifak sokarak, geleneksel disiplin anlayışını bozmak ve ülkenin birlik ve bütünlüğünün garantisi olan ordunun gücünü kırmak amacını taşıdığı belirtilen açıklamada "Ancak şüphesiz bu gayret beyhudedir. Bu gruplarla ilgili araştırmalar yürütülmekte olup, gereken tespitler yapıldığında kanuni yollara başvurulacaktır" ifadeleri yer aldı. 



</TEXT>
</DOC>
