<DOC>
<DOCNO> 403779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sontur17.html </URL>
<DATE> 2005/12/15/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Teröristler, eski milletvekilinin 2 yeğenini kaçırdı 
</HEADLINE>
<TEXT>

     Batman eski Milletvekili Burhan İsen’in 2 yeğeni teröristlerce kaçırıldı. 
     Edinilen bilgiye göre, önceki gün akşam saatlerinde Beşiri İlçesi’nden Örensu Köyü’ne gitmekte olan Maşuk İsen ve Yunus İsen’in içinde bulunduğu 06 VSE plakalı otomobil, Tekağaç Köyü yakınlarında bir grup terörist tarafından durduruldu. Teröristler Maşuk İsen ve Yunus İsen’i kaçırdı. 
     Batman eski Milletvekili Burhan İsen’in yeğenleri Maşuk ve Yunus İsen’in bulunması için güvenlik güçleri bölgede geniş çaplı operasyon başlattı. 
     Eski ANAP Batman Milletvekili Burhan İsen'in yeğenleri olan 2 kişinin akıbetini sormak için yaklaşık 200 köylünün, İkiköprü Jandarma Karakolu'nun önünde bekleyişi sürüyor. Batman İl Jandarma Komutanı Albay Cahit Yılmaz, karakola gelerek kayıp yakınları ve görgü tanıklarıyla görüştüğü belirtildi. 
     Batman'da gerginliğe neden olay, dün akşam saat 20.00 sıralarında, 06 DSE 53 plakalı özel otomobilleriyle tarlalarını sürmek için Kömürcü Köyü'ne giderken ortadan kaybolmalarıyla başladı. Görgü tanıklarına göre, maskeli silahlı kişilerce kaçırıldıkları iddia edilen İsenler'in özel otomobilleri, kapıları açık, terkedilmiş, boş olarak 2 köyün arasında boş arazide bulundu. 
     Kozluk ilçesine bağlı Örensu köyünden tarlalarını sürmek için Kömürcü köyüne şöför almaya giden Yunus İsen ve amcasının oğlu Maşuk İsen'in 2 köy arasında maskeli ve silahlı kişilerce kaçırılmasıyla başladı. 
     
     KARAKOLDA GERGİNLİK 

     Batman ANAP eski Milletvekili Burhan İsen'in yeğenleri olan İsen’lerin yakınları ve komşu köylülerden oluşan 200 kişi, bugün akşam saat 16.00 sıralarında olayın yaşandığı bölgeye bakan İkiköprü Jandarma Karakolunun önüne geldiler. 
     Yunus ve Maşuk İsen'in yakınları, görgü tanıklarının ifadelerine dayanarak kaçırılan 2 kişinin Jandarma tarafından gözaltına alındığını iddia ederken, Jandarma, bu kişilerin gözaltına alınmadığını ve olayın Jandarma ile ilgisi bulunmadığını açıkladı. Karakol önünde geniş güvenlik önlemi alınırken, Batman İl Jandarma Alay Komutanı Albay Cahit Yılmaz İkiköprü karakoluna gelerek İsen'in yakınları ve görgü tanıklarıyla konuştu. 
     Batman İl Jandarma Komutanı Albay Cahit Yılmaz’ın konuşmasından sonra kalabalık dağıldı. 
     
     KAÇIRILANLAR ARADI 

     Eski Batman Milletvekili Burhan İsen’in Batman’ın Beşiri İlçesi’nde kaçırılan yeğenleri Maşuk ve Yunus İsen’in, dün telefonla bir yakınlarını aradıkları bildirildi. 
     Maşuk İsen’in babası Mehmet Salih İsen, AA muhabirine, çiftçilik yaptıklarını, oğlu Maşuk ile yeğeni Yunus’un işçi almak üzere gittikleri Tekağaç Köyü’nde kaybolduklarını belirtti. 
     Maşuk ve Yunus İsen’in aslında Diyarbakır’da oturduğunu bildiren Mehmet Salih İsen, şöyle konuştu 
     "Tarla sürme dönemi nedeniyle bize yardım etmek için gelmişlerdi. 
     İşçilerle aynı yerde yatıyorlardı. Sabah uyandığımda otomobillerini görmeyince, işçilere gittim. Akşam gelmediklerini söylediler. Biz de onları aramaya çıktık. Köyümüzün yolu üzerindeki bir virajda aracı park halinde gördük. Bunun üzerine Ünsaldı Jandarma Karakolu’na gittik. Jandarma ekipleriyle de yaptığımız aramalarda bir sonuç elde edemedik. Daha sonra İkiköprü Beldesi’ndeki jandarma karakoluna da giderek ifade verdik." Kimseyle düşmanlıkları olmadıklarını belirten İsen, "Dün bir akrabamızı arayıp sağ olduklarını daha sonra arayacaklarını söylemişler. Bu bizi biraz rahatlattı. Düşmanımız olmadığı ve kimseyle kavgalı olmadığımız için çocuklarımızın sağ salim döneceğine inanıyoruz" dedi. 
     
</TEXT>
</DOC>
