<DOC>
<DOCNO> 402495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/son/soneko01.html </URL>
<DATE> 2005/12/11/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Telsim'in satışı Hazine'nin de yüzünü güldürecek 
</HEADLINE>
<TEXT>

     Tasarruf Mevduatı Sigorta Fonu TMSF tarafından ihaleye çıkarılan Telsim'in satılması, Fon'un alacaklarını tahsil etmesinin yanı sıra Hazine'nin de yüzünü güldürecek. 
     Telsim'de satışın gerçekleşmesi durumunda, satıştan elde edilecek paradan, Telsim'in Telekom'a ara bağlantı ücretlerinden doğan borcu olan yaklaşık 630 trilyon liranın Hazine'ye aktarılması bekleniyor. 
     Türk Telekom'un ara bağlantıdan alacakları konusunda Turkcell ile geçen yıl Aralık ayı içinde anlaşmazlığın çözüldüğü açıklanmıştı. 
     Söz konusu alacağın Türk Telekom'un eski alacağı olması nedeniyle Hazine hesaplarına aktarılacağı belirtiliyor. 
     
     TELSİM İHALESİ 
     Bu arada, Salı günü yapılacak olan Telsim ihalesi için 7 yabancı şirket teklif verdi. 
     Telsim, 2.8 milyar dolar muhammen bedelle ihale çıkarılırken, ihale için, İngiltere'den Vodafone, Mısır'dan Orascom Akdeniz İletişim Hizmetleri, Rusya'dan Sistema Telekomünikasyon, Kuveyt'ten MTC Telekomünikasyon ve İletişim, Dubai'den Etisalat, Almanya'dan Endeks Telekom İletişim ve Dubai'den Uluslararası Yatırım ve Telekomünikasyon A.Ş'nin teklif verdiği açıklanmıştı. Daha sonra, Alman sermayeli Endeks Telekom İletişim ihaleden çekildiğini açıklamıştı. 
     Bu arada, Telsim ihalesinde ön yeterlilik için toplam 15 şirket başvururken, Dubaili Comtel Telekomünikasyon A.Ş. bazı belgelerinin ihale şartnamesine uygun olmaması nedeniyle ön yeterlilik alamayarak, ihale süreci dışında bırakılmıştı. 
     
</TEXT>
</DOC>
