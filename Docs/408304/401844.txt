<DOC>
<DOCNO> 401844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sonyas10.html </URL>
<DATE> 2005/12/08/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Sertleşme sorunu için kampanyanın yüzü bir manken Jerry Hall 
</HEADLINE>
<TEXT>

     Manken, film yıldızı ve yazar Jerry Hall, Danimarka'nın başkenti Kopenhag'da yapılan 8. Avrupa Cinsel Tıp Cemiyeti Kongresi'ne katılarak, erkeklerde sertleşme sorununun çözümüne yönelik kampanyada küresel elçi olarak çalışacağını açıkladı. 
     Jerry Hall, ''Dünyada 152 milyon erkek sertleşme sorunundan mustarip ve bu erkeklerin sadece yüzde 10-15 kadarı tedavi ediliyor'' dedi. 
     ''Sertleşme sorunu sadece erkekleri değil, aynı zamanda eşlerini de ilgilendiriyor'' diyen Jerry Hall, ''Erkek ve kadınları sorunlarını açıkça konuşabilmeye ve tedavi için doktora gitmeye teşvik etmek istiyorum'' diye konuştu. 
     Rock yıldızı Mick Jagger ile 20 yıllık evliliğinden 4 çocuk annesi olan Jerry Hall 49 , Bayer firmasının dünya çapında başlattığı ''Derdini paylaş, aşkını alevlendir'' kampanyasına destek vereceğini, bu çerçevede Türkiye'de yapılacak etkinliklere de katılmaktan memnuniyet duyacağını kaydetti. 
     8. Avrupa Cinsel Tıp Kongresi'ne katılan Türk uzmanlar, Türkiye'de sertleşme sorunu yaşayan erkeklerin sayısının 3 milyon dolayında tahmin edildiğini belirtiyor. 
     Bu sorunun çözümüne yönelik Bayer'in Levitra, Pfizer'in Viagra ve Lilly firmasının Cialis adlı ürünleri, uluslararası alanda öne çıkıyor. 
     
     'TÜRKİYE'DE ECZACILAR ÜZERİNDE YOĞUNLAŞACAĞIZ' 

     Kopenhag'daki kongreye katılan Türk uzmanlardan, Cerrahpaşa Tıp Fakültesi Androloji Bölüm Dalı Başkanı ve aynı zamanda Türkiye Aile Sağlığı Araştırma Derneği Başkanı Profesör Doktor Halim Hattat, Türk erkeklerindeki sertleşme sorununu çözmek için 2006 yılında eczacılar üzerinde yoğunlaşan yeni bir kampanya başlatacaklarını söyledi. 
     Hattat, Türkiye'de birçok ilacın reçetelendirilmeden eczacıların tavsiyesiyle satıldığının ortaya çıktığına dikkat çekerek, ''Eczanelerde araştırma yaptık. 2 bine yakın eczane, sertleşme sorunu konusunda bizden bilgi ve eğitim istedi. 2006 yılında Türkiye'nin her yöresinde eczacılar ve çalışanlarıyla oturup konuşacağız. Hangi problemde hangi ürün tercih edilmeli, bunu açıklamaya çalışacağız. 2006 bu açıdan başarılı bir yıl olacak'' dedi. 
     Verdanafil etken madde içeren Levitra, tadalafil etken madde içeren Cialis ve sildenafil etken madde içeren Viagra'nın aynı amaç için üretilen ilaçlar olduğuna, ancak etki sürelerinin farklılıklar gösterdiğine ve hastanın durumuna göre doktor tarafından seçilmesi gerektiğine dikkat çeken Hattat, bunlar arasında vardenafil etken maddesinin 10 dakika gibi en kısa sürede etki gösterdiğini ve etkisinin 12 saate kadar sürdüğünü söyledi. 
     Prof. Dr. Hattat, sorunun tanısının ve tedavisinin geçmiş yıllara kıyasla büyük ölçüde kolaylaştığını, bununla birlikte Türk erkeklerinin halen sadece yüzde 10'unun bu soruna çare bulmak için doktora başvurduğunu, doktora başvuranlardan ise sadece yüzde 40'ının tavsiye edilen ilacı aldığını vurguladı. 
     Cerrahpaşa Tıp Fakültesi Üroloji Ana Bilim Dalı üyesi Profesör Dr. Bülent Alıcı da, sertleşme sorununun aslında başka büyük hastalıkların ilk habercisi olabildiğini belirterek, bazen sertleşme şikayetiyle başvuruda bulunan hastaların, aslında kalp damar hastalıkları, diyabet sorunu bulunduğunun ortaya çıktığını söyledi. 
     Alıcı, ''Prostat büyümesi ile sertleşme sorunu arasındaki ilişki kanıtlanmış durumda. Erektil Disfonksiyon ED tedavisi için verilen ilaçlar, hafif prostatı da tedavi ediyor. Bunun gibi prostat için verilen ilaçlar aynı zamanda sertleşme sorununu da tedavi edebiliyor'' diye konuştu. 
     Cerrahpaşa Tıp Fakültesi Üroloji-Androloji bölümünden Profesör Doktor Emre Akkuş ise, sertleşme sorununun tedavisine yönelik ilaçların bazı araştırmalarda ''performans artırıcı etkilerinin'' görüldüğünü, bununla birlikte sağlıklı erkeklerin kesinlikle böyle bir amaçla bu tür ilaçları kullanmamaları gerektiğini söyledi. 
     
</TEXT>
</DOC>
