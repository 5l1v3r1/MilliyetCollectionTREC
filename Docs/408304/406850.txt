<DOC>
<DOCNO> 406850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/guncel/gun05.html </URL>
<DATE> 2005/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
YÖK Cumhuriyet öncesine dönülüyor 
</HEADLINE>
<TEXT>


Yükseköğretim Kurulu, Milli Eğitim Bakanlığı'nın "İmam hatip okullarını da kapsayan meslek liselilerin üniversiteye girişini kolaylaştırmak" amacıyla hazırladığı yönetmeliği yargıya götürdü 

ANKARA Milliyet 

Yükseköğretim Kurulu YÖK , dün Milli Eğitim Bakanlığı'nın MEB "imam hatip okullarını da kapsayan meslek liselilerin üniversiteye girişini kolaylaştırmak" amacıyla yeniden düzenlediği Açıköğretim Lisesi AÖL Yönetmeliği'ne karşı Danıştay'a dava açtı. YÖK, "değişikliğin hukuka ve laikliğe aykırı olduğunu, Devrim Yasaları'nın çiğnendiğini, Cumhuriyet öncesi eğitime gidildiğini" öne sürdü. 
Meslek okulu öğrencilerinin üniversitelere genel lise mezunlarıyla eşit koşulda girmesini sağlayacak düzenlemeyi yasa çıkararak sağlayamayan hükümetin AÖL Yönetmeliği'ni değiştirerek amacına ulaşma girişimine karşı dava süreci başladı. YÖK'ün 1999'da uygulamaya koyduğu düşük katsayı 0,3 nedeniyle alanları dışındaki fakülteye girmekte zorlanan İHL ve meslek lisesi öğrencileri ile mezunlarının, fark derslerini verip AÖL diploması almasını öngören yönetmeliğin yürürlüğünün durdurulması ve iptali için Danıştay'a dava açıldı. 

'Yargı kararlarına aykırı' 
Yönetmeliğin kamu yararına uygun olmadığı savunulan dava dilekçesinde, "Yönetmelik, yükseköğretime giriş belirleme konusunda YÖK'e, Anayasa ve YÖK Kanunu ile verilen yetkilere müdahale ettiğinden yetki yönünden hukuka aykırıdır. 1998'de alınan ve 1999'da uygulanan YÖK Genel Kurul kararının hukuka uygun olduğu yargı kararları ile sabittir. Dava konusu işlem, yargı kararlarına aykırıdır" denildi. 

'İHL'ler cazip olacak' 
Yönetmelikte "meslek yüksekokullarının teşvik edilmemesinin bu okulların yok edilmesi anlamı taşıdığı" belirtilen dilekçede, "devletin, meslek liselerine yaptığı yatırımın başka alanlarda kullanıldığı" savunuldu. Dilekçede, şöyle denildi 
"Uygulama ile İHL'ler, çift diploma veren cazip okullar haline gelecek. Din eğitimi ağırlıklı bu okullar, sayılarının giderek artması ile ortaöğretimde genel liselere alternatif okullara dönüşecek. Bu durum, Türk eğitim sisteminde Cumhuriyet öncesindeki iki başlı eğitime yol açacağından, Milli Eğitim Bakanlığı Temel Eğitim Kanunu, Yükseköğretim Kanunu ve Anayasa'nın 174. maddesinde Devrim Yasaları'ndan sayılan Tevhid-i Tedrisat Kanunu'nda ifade bulunan ve Anayasamızın 2. maddesinde Cumhuriyetimizin değişmez niteliklerinden biri olarak ifade edilen laiklik ilkesine aykırıdır." 
YÖK Başkanı Prof. Dr. Erdoğan Teziç'in, 15 Aralık'ta "Davayı yarın açıyoruz" demesine karşın başvuru 11 gün gecikmeli yapıldı. 



</TEXT>
</DOC>
