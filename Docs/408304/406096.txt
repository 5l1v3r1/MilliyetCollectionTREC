<DOC>
<DOCNO> 406096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sontur29.html </URL>
<DATE> 2005/12/23/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Kameralar farkedildi, Kapıkule operasyonu erken sona erdirildi 
</HEADLINE>
<TEXT>

     Kapıkule Sınır Kapısı’nda rüşvet iddiasıyla gümrük ve gümrük muhafaza memurları ile polislerle ilgili gizli kameraların da kullanıldığı operasyonun adli boyutu sürüyor. 
     Operasyonun, gizli kameraların gümrük ve polis görevlilerince fark edilmesi üzerine vaktinden önce sona erdirildiği bildirildi. 
     AA muhabirinin yetkililerden edindiği bilgiye göre, sınır kapısındaki polis ve gümrük peronlarına konulan ısıtıcıların içine yerleştirilen kameralarla günlerce çekim yapıldı. Ancak, kameraların konulduğuna dair personel arasında söylenti çıkması üzerine operasyon vaktinden önce sona erdirildi. 
     Bu arada, sınır kapısında görev yapan çok sayıdaki gümrükçünün tutuklanarak cezaevine konulması, polislerinde bugün adliye sevk edilmeleri üzerine çevre illerden istenilen takviye gümrük ve polis memurları sınır kapısına ulaşarak, görev yapmaya başladılar. 
     Sınır kapısını kullanarak günübirlikçi olarak Türkiye’ye giriş yapan bini aşkın Bulgar plakalı araç sürücüsünden, Pazartesi gününe kadar sınır kapısına gelmemelerinin istendiği, böylece sınır kapısında oluşan uzun kuyrukların sona erdiği öğrenildi. 
     
     EDİRNE VALİSİ MİROĞLU 

     Edirne Valisi Nusret Miroğlu, AA muhabirine yaptığı açıklamada, operasyonun hukuksal boyutunun sürdüğünü belirtti. 
     Türkiye’nin en önemli problemlerinden birinin rüşvet olduğunu belirten Miroğlu, şöyle konuştu 
     "Kapıkule’de yapılan bu operasyon diğerlerine örnek olur inşallah... Rüşvetin önlenmesi konusunda vatandaşlara da iş düşüyor. 
     Bu olaya razı olmayarak, gerekli başvuruları yapmalılar. Rüşvetin bulaşmadığı bir yer yok. Bazı kesimlerimiz çok sıkıntılı. Ama bunun çaresinin de bulunması lazım. Olayı nasıl çözerize getirmemiz lazım. 
     Bu ülkenin vatandaşları olarak hepimizin bundan bir katkısı olmasında fayda var. Toplumu çürüten en önemli şeylerden birisi rüşvet" Gizli kamera çekimi yapıldığının sızmaması halinde daha iyi bir operasyonun gerçekleşebileceğini de kaydeden Miroğlu, "İlk operasyon free shoplara yapıldı. Gümrükçüler yalnızca bu iş için çalışıldığını zannettiler. Sonra kuşku başladı. Sonunda kameraların olabileceğini tahmin ettiler" dedi. 
     Sınır kapısından geçişlerde sıkıntı yaşanmaması için tedbirler alındığını da belirten Miroğlu, çevre illerden gelen görevlilerle durumun hafta sonu normale döneceğini söyledi. 
     Yap-işlet-devret modeli ile önümüzdeki aylarda yeniden yapılması planlanan Kapıkule için kameralı sistemi önerdiklerini kaydeden Miroğlu, "Yeniden inşa edilecek Kapıkule’deki binalar rüşvete olanak vermeyecek şekilde yapılacak. Vatandaş aracından inmeden işlemlerini yaptırabilecek" diye konuştu. 
     
     1’İ POLİS 8 KİŞİYE ULAŞILMAYA ÇALIŞILIYOR 

     Öte yandan, operasyon kapsamında gözaltına alınacak kişiler arasında yer alan, ancak il dışında oldukları için kendilerine ulaşılamayan polis memuru O.U. ile gümrük ve gümrük muhafaza memurları Ö.U, E.A, C.K, C.A, İ.Ü, Ş.E. ve Y.S’ye ulaşılmaya çalışılıyor. 
     AA muhabirinin savcılık yetkililerinden edindiği bilgiye göre, gümrük ve gümrük muhafaza memurları için Edirne Gümrükleri ve Muhafaza Başmüdürlüğü’ne faks gönderildiği, polis memuru için de Edirne Emniyet Müdürlüğü’ne başvurulduğu öğrenildi. 
     
</TEXT>
</DOC>
