<DOC>
<DOCNO> 407277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sondun19.html </URL>
<DATE> 2005/12/28/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Bush, yeni yıla bu kitabı okuyarak giriyor 
</HEADLINE>
<TEXT>

     ABD Başkanı George W. Bush, Beyaz Saray'da ikinci ve son döneminin kapanmasına üç yıl kala, ABD'nin eski başkanlarından Theodore Roosevelt'in Beyaz Saray sonrası yaşamını konu alan bir kitabı okumaya başladı. 
     Patricia O'Toole tarafından kaleme alınan ve ''Trompetler Çaldığında'' adını taşıyan kitapta, Beyaz Saray'daki görevi 1909 yılında, henüz 50 yaşındayken sona eren Roosevelt'in, başkanlık görevinden kopmakta ne kadar zorlandığı anlatılıyor. 
     Noel tatilini Crawford'daki çiftliğinde geçiren Bush'un okuduğu diğer kitabın ise Robert Kaplan'ın ''İmparatorluk Homurtuları Karadaki Amerikan Ordusu'' olduğu belirtildi. Kaplan'ın kitabında, Amerikan askerlerinin, Irak dahil dünyanın çeşitli yerlerinde, yazar tarafından ''Amerikan emperyalizmi'' olarak nitelenen faaliyetleri anlatılıyor. 
     Bush'un, okumak için neden Amerikan ordusunun Irak'taki askeri rolünü eleştiren bir kitabı okuduğu sorulan Beyaz Saray sözcülerinden Trent Duffy, ''Başkan hızlı bir okuyucu. Her türde kitapları okuyor. Bu kitabı okumaya da kendi karar verdi'' dedi. 
     Duffy, Bush'un Roosevelt'in Beyaz Saray sonrası hayatına ilişkin bir kitap okumasına ilişkin sorulara, ''Başkan Bush tarih okumayı seviyor. Bush, ikinci döneminde halen çok zamanı olduğunun farkında ve kendisinin de sık sık ifade ettiği gibi büyük şeyler başaracak'' yanıtını verdi. Duffy, Roosevelt ile ilgili kitabın NBC televizyonunda çalışan gazeteci Brian Williams tarafından Bush'a tavsiye edildiğini söyledi. 
     
</TEXT>
</DOC>
