<DOC>
<DOCNO> 405412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sonspo10.html </URL>
<DATE> 2005/12/21/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Riquelme'nin favori ilk 11'inde Cordoba da yer alıyor... 
</HEADLINE>
<TEXT>

     RADİKAL SPOR 

Favori oyuncularından bir takım kuran Villarreal'in Arjantinli oyuncusu Riquelme 10 vatandaşının yanına bir de Kolombiyalı ekledi. O Kolombiyalı, Beşiktaş'ın file bekçisi Oscar Cordoba. 
La Liga ekiplerinden Villarreal'in Arjantinli futbolcusu Juan Roman Riquelme, World Soccer dergisinin aralık sayısı için favori 11'ini belirledi. Genç oyuncunun 11'inde 10 Arajantinli, bir de Kolombiyalı isim yer aldı. Riquelme 11'indeki Kolombiyalı Beşiktaş kalecisi Oscar Cordoba'ydı. 
     Riquelme kaleci tercihinin Oscar Cordoba olmasını Kolombiyalı kaleciyle birlikte Boca Juniors'ta forma giydiği günlerde edindiği izlenime bağladı. Arjantinli oyuncu, Boca Juniors'ta Cordoba'nın çok az hata yapan bir kaleci olduğunu, bu nedenle favori 11'inde kaleyi onun koruması gerektiğini söyledi. Riquelme'nin 11'inde sağbeki yine Boca'dan bir arkadaşı, Huga Ibarra aldı. Riquelme, Boca Libertadores Kupası'nı kazandığında Ibarra'nın takımın önemli bir parçası olduğunu vurguladı. Sol bekte soğukkanlılığına hayran olduğu Diego Placente yer alırken savunmanın ortasında Fabricio Coloccini ve Walter Samuel yer aldı. 
     Arjantinli oyuncu takımın kalbi olduğuna vurgu yaptığı Fernando Redondo'yu orta sahaya yerleştirirken Valencia'nın önemli isimlerinden Pablo Aimar yine orta sahada yer alan bir başka isim oldu. Riquelme, Arjantin 21 yaşaltı takımından arkadaşı Aimar'ın ne kadar yetenekli bir oyuncu olduğunu 2006 Dünya Kupası'nda herkesin göreceğini iddia etti. Kendisini de orta sahaya yerleştiren Riquelme forvette eskilerden üç isme, Arjantin'in unutulmaz golcülerinden Diego Armando Maradona'ya, Gabriel Batistuta'ya ve Claudio Caniggia'ya yer vermiş. 
     
</TEXT>
</DOC>
