<DOC>
<DOCNO> 402933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/spor/axspo03.html </URL>
<DATE> 2005/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sıra sende Heinz' 
</HEADLINE>
<TEXT>


Galatasaray'ın hocası Gerets, Beşiktaş derbisinde patlama yapan İliç'i örnek göstererek, Çek yıldızdan pes etmemesini istedi, "Yeteneklerini bildiğim için seni transfer ettirdim. Çalışıp, formayı kapmalısın" dedi 

ERHAN TELLİ 


Teknik Direktör Eric Gerets, Sasa İliç'ten sonra Marek Heinz'ın da beklenen patlamayı yapması için kolları sıvadı. Bir ay kadar önce Partizan Kulübü'ne geri dönmeyi düşünen İliç'e terapi seanslarıyla güvenoyu verip, bu çabasının meyvelerini Beşiktaş derbisinde toplayan Gerets, Heinz'la da özel bir görüşme yaparak, "Şimdi sıra sende" dedi. 
Hayal kırıklığı yaratan performansı yüzünden son haftalarda yedek kulübesine çektiği Çek futbolcudan kesinlikle pes etmemesini isteyen Belçikalı hoca, "Senin nasıl bir futbolcu olduğunu ve istediğin zaman neler yapabileceğini çok iyi biliyorum. Bu nedenle transfer edilmeni isteyen kişi de benim. Takımdan ayrılmana sıcak bakmıyorum. Daha fazla çalışarak formayı yeniden kapmalısın" diyerek moral aşıladı. 

Yunan Ofi peşinde 
Bu arada Gerets'e daha fazla gayret gösterme konusunda söz veren Heinz'a, Yunanistan'ın Ofi Kulübü'nün kanca attığı öğrenildi. Yunan ekibi yöneticileri, yıldız futbolcuyu devre arasında transfer etmek isterken, Heinz'ın Galatasaray'la 3 yıllık sözleşmesi bulunması nedeniyle teklife hiçbir yanıt vermediği belirtildi. Ofi Kulübü yetkililerinin, önümüzdeki günlerde Çek oyuncu için Galatasaray'ın kapısını çalacağı vurgulandı. 

Suat Usta 'Song' oldu 

Beşiktaş derbisi ardından izin yapmadan Kayserispor ile cuma günü oynayacağı maçın hazırlıklarına başlayan sarı - kırmızılı takım, hız kesmeden çalışmalarını sürdürüyor. 
Teknik Direktör Eric Gerets yönetiminde Florya Metin Oktay Tesisleri'nde yapılan idmana adalesinde hafif sakatlığı bulunan Hakan Şükür ile dişinde problem olan Saidou katılmadı. Diğer futbolcular koşudan sonra dar alanda topla çalışmalar yaparken, Suat Usta idmanın neşe kaynağı oldu. Sırtına, "Song" yazıp, koluna kaptanlık bandı takarak çalışmaya çıkan genç savunma oyuncusu görenleri şaşırttı. Suat antrenman sonrası, "Song bana 3 bin dolar değerinde bir çanta hediye etti. Bu yüzden onun reklamını yapıyorum " dedi. Cim Bom bugün yapacağı idmanla hazırlıklarına devam edecek. 

Hasan'da umut yok 

Cim Bom'da Hasan Şaş'ın, Kayserispor'la oynanacak ilk yarının son maçında ve Türkiye Kupası'nda Malatyaspor'la deplasmanda yapılacak karşılaşmada forma giyme olasılığının bulunmadığı öğrenildi. Geçen hafta Almanya'ya giderek, Bayern Münih Kulübü'nün doktoru Wolfarth tarafından belindeki sakatlık nedeniyle tedavi altına alınan yıldız futbolcunun yarın veya perşembe günü İstanbul'a döneceği açıklandı. 
Sezonun ilk yarısını kapatan Hasan Şaş'ın tedavisine sarı - kırmızılı kulüp doktorları tarafından devam edilecek. Tecrübeli yıldızın tedavisinin, devre arası hazırlık kampına kadar tamamlanması hedefleniyor. 

Kayseri'ye aynı kadro 

Sarı - kırmızılı takım, Kayserispor'la cuma günü deplasmanda oynayacağı zorlu maça Beşiktaş derbisinin kadrosuyla çıkacak. Derbiden zaferle ayrılan kadronun sergilediği performanstan çok memnun kalan Teknik Direktör Eric Gerets'in aynı 11'i sahaya süreceği bildirildi. Necati - Ümit ikilisini bozmamaya karar veren Gerets'in, Ankaraspor ve Beşiktaş maçlarında kulübeye çektiği Hakan Şükür'ü yine yedek soyunduracağı bildirildi. 

Konuşmak serbest 

Ümit Karan'ın, 1-0 kaybedilen Fenerbahçe derbisinden sonra yaptığı, "Ben joker oyuncusu değilim" şeklindeki açıklamalara kızarak konuşma yasağını süresiz uzatan yönetim kurulu, sürpriz bir şekilde geri adım attı. Liderle puan farkının 4'e düşmesi ve Beşiktaş zaferi ile yüzü gülen sarı - kırmızılılar, futbolculara getirilen konuşma yasağını kaldırma kararı aldı. 


</TEXT>
</DOC>
