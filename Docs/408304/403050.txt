<DOC>
<DOCNO> 403050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/soneko17.html </URL>
<DATE> 2005/12/13/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Asimo, artık daha becerikli... Çay servisi de yapabiliyor 
</HEADLINE>
<TEXT>

     Japon otomobil üreticisi Honda Motor Co.'nun geliştirdiği Asimo, artık eskisine göre daha becerikli. 
     İlk geliştirildiğinde insan gibi yürümesi, yürürken dengesini koruması ve merdiven çıkabilmesiyle ilgiyi üzerine çeken 130 santimetre uzunluğundaki Asimo'nun yeni versiyonu, artık çok daha kullanışlı hale getirildi. 
     Yeni versiyonun tanıtımında Asimo, ileride tıpkı bir resepsiyonist gibi servis yapabileceğini gösterdi. Gösteride, üzerindeki sensörlerle arkasındaki bir kadını algılayan asimo, arkasına dönüp kadını selamladı. 
     Asimo, gösteride, bir kişiden aldığı tepsi içindeki kahve fincanlarını, hayali müşterilerine servis etmeyi de başardı. 
     Yeni Asimo, ilk geliştirildiği versiyondaki saatte 3 kilometre yürüme hızını 6 kilometreye çıkardı. 
     Honda, Asimo'nun yeteneklerini önümüzdeki yıl kendi ofislerinde kullanmayı planladığını açıkladı. 
     
</TEXT>
</DOC>
