<DOC>
<DOCNO> 400773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sonspo37.html </URL>
<DATE> 2005/12/05/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Fenerbahçe'ye Eindhoven'da coşkulu karşılama... 
</HEADLINE>
<TEXT>

     Serdal Kalaycı bildiriyor 

Avrupa Şampiyonlar Ligi E Grubu'ndaki son maçında yarın Hollanda'nın PSV Eindhoven takımıyla karşılaşacak Fenerbahçe, Eindhoven'a geldi. 
     İstanbul'dan özel bir uçakla Eindhoven'a gelen sarı-lacivertli kafileye havalimanında taraftarları coşkulu bir karşılama yaptı. 
     Teknik direktör Christoph Daum'a çiçek veren taraftarlar, futbolculara sevgi gösterilerinde bulundu. Fenerbahçe'yi karşılayan taraftarların içinde Trabzonsporlu taraftarların olması da dikkat çekti. 
     Fenerbahçe kafilesinde kulüp başkanı Aziz Yıldırım ve yöneticilerin yanı sıra Futbol Federasyonu Başkanvekili Şekip Mosturoğlu da yer aldı. 
     Sarı-lacivertliler, havalimanından Eindhoven'da konaklayacağı Dorint Sofitel Cocagne Oteli'ne hareket etti. 
     Fenerbahçe, maçın hazırlıklarını bu akşam karşılaşmanın oynanacağı Philips Stadı'nda yapacağı antrenmanla tamamlayacak. 
     Teknik direktör Christoph Daum, antrenman öncesinde statta basın toplantısı yapacak. 
     
</TEXT>
</DOC>
