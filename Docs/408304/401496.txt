<DOC>
<DOCNO> 401496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sonyas13.html </URL>
<DATE> 2005/12/07/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Kilisenin çıplak takvimi büyük gürültü kopardı 
</HEADLINE>
<TEXT>

     Almanya’nın Nürnberg kentinde bir kilisenin, çıplak modellerin İncil’deki sahneleri canlandırdığı bir takvimi bastırması tartışma yarattı. 
     Nürnberg’in Katzwanger Evanjelik Kilisesi tarafından gelir sağlamak için bastırılan takvimde, çıplak Havva’nın Adem için göğüsleri arasında bir elma tutması ve üstsüz Delila’nın uyuyan Samson’un saçlarını kesmesi gibi sahneler bulunuyor. 
     Kilisenin Gençlik Grubu’nun sözcüsü Stefan Wiest, eski dini resimleri bugünün insanına çağdaş bir içerik içinde sunmak istediklerini belirtirken, amaçlarının tartışma yaratmak olmadığını, olumsuzdan çok olumlu yanıtlar aldıklarını söyledi. 
     Wiest, en çok eleştirinin ABD’den geldiğini, ancak satışların yavaşlamadığını belirterek, "İlk bastırdığımız 200 takvimi sattık, bugün 300 sipariş daha verdik" dedi. 
     Takvime poz veren modellerden biri olan 21 yaşındaki Anne Rohmer, İncil'i daha farklı bir şekilde tasvir edip, gençlerin ilgisini çekmeyi planladıklarını belirtti ve ekledi "İncil'in hiçbiryerinde kendinizi çıplak olarak göstermenin yasak olduğu söylenmiyor" 
     
     KİLİSE TEPKİ GÖSTERDİ 

     Bölgenin Katolik Başpiskoposluğu ise Evanjelik Kilisenin çıplak modellerin yer aldığı takvim bastırmasına sert tepki göstererek, "Kilisede çıplak poz verilmesi kabul edilemez" açıklaması yaptı. 
     PEYNİR İÇİN DE SOYUNDULAR 
     Öte yandan sınırın öbür yanında ise bir grup Fransız kadın bir peynirin tanıtımını yapmak için iç çamaşırlarıyla poz verdi. 
     "Peynir Kızları Takvimi" adıyla piyasaya çıkacak olan takvimde yaşları 20-40 olan kadınlar objektifin karşısına geçti. 
     İlk çekimlerde heyecanlı olan kadınlar, biraz şarap ve peynirin ardından profesyonel modellere taş çıkarttı. 
     
</TEXT>
</DOC>
