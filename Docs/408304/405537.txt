<DOC>
<DOCNO> 405537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/guncel/gun07.html </URL>
<DATE> 2005/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Trevanian gücünü gizeminden aldı 
</HEADLINE>
<TEXT>


Rodney William Whitaker, namı diğer Trevanian'ın gömüldüğü yer ailesinin isteği üzerine gizli tutuldu 

KÜLTÜR SANAT SERVİSİ 

Trevanian olarak tanınan ve uzun yıllar boyunca gerçek kimliği bilinmeyen yazar Dr. Rodney William Whitaker'ın gömüldüğü yer ailesinin isteği doğrultusunda gizli tutuldu. 14 Aralık'ta İngiltere'de yaşamını yitiren yazar 74 yaşındaydı. 
Edebi yaşamı boyunca "Trevanian" takma adını kullanan ve okurlarınca merak konusu olan Whitaker, 1931'de New York'ta doğdu. Yazar, kariyeri boyunca Nicholas Seare ve Benat Le Cagot gibi takma isimler de kullandı. 1949 - 1953 arasında Kore Savaşı sırasında Amerikan Donanması'nda görev yapan yazar, doktorasını Northwestern Üniversitesi'nde tamamladı ve yazıyla uğraşmadan önce Texas Üniversitesi Radyo, Televizyon ve Sinema Bölümü'nün başkanlığını yürüttü. 
Pek çok bestseller yazan Whitaker'ın, "The Eiger Sanction"ı, Türkçede "İnfazcı" adıyla yayımlandı. Kitap, 1975'te sinemaya uyarlandı ve başrolde Clint Eastwood oynadı. 

İlk söyleşi 1979'da 
Trevanian, gerçek kimliğini yıllarca gizli tuttu. Yayınevlerinin, kitaplarının promosyonu için çalışmalara katılması ya da kendisiyle söyleşi yapılması yönündeki önerilerini sürekli olarak geri çevirdi. Yazarla yapılan ilk basılı söyleşi, 10 Haziran 1979 tarihli New York Times gazetesinde Carol Lawson imzasıyla yayımlandı. 
Trevanian'ın bir dönem bir diğer ünlü yazarın, Robert Ludlum'un takma adı olduğu sanıldı. Whitaker, bu konuyla ilgili olarak, "Onun kim olduğunu bile bilmiyorum. 20. yüzyıl yazarlarından Proust dışında pek kimseyi okumuyorum" demişti. 
Yazarın gerçek kimliğiyle bir gazetede boy göstermesi ise ilk kez 31 Ağustos 1980 tarihli Toronto Star gazetesinde gerçekleşti. Hakkındaki en kapsamlı bilgi 10 Ağustos 1998'de Publishers Weekly için yapılan online söyleşide yer aldı. Trevanian, "geri dönüş" romanı olarak nitelenen "Incident At Twenty - Mile"ın promosyonu için yapılan bu söyleşide kariyeri, yazma metotları ve yayın dünyasından neden 15 yıl uzak kaldığına dair açıklamalarda bulunmuştu. 
Trevanian'ın Büyük Bunalım döneminde ve 2. Dünya Savaşı'nda yaşadığı büyüme sancılarını konu alan son romanı "The Crazyladies of Pearl Street", Haziran 2005'te yayımlanmıştı. 
Yazarın ajansından Michael V. Carlisle, Trevanian'ın ABD'nin aşırı kapitalist politikalarından duyduğu rahatsızlığı ve bu görüşünü çalışmalarına yansıttığını belirterek, yazarı "Ahlak anlayışı çok kuvvetli bir insan" olarak nitelendirdi. Son yıllarda yaşamını Fransa'nın Bask bölgesinde ve İngiltere'deki West Country'de sürdüren Whitaker, 40 yıllık eşi Diane Brandon, çocukları Lane, Christian, Alexandra ve Tomasin ile yaşıyordu. 

TÜRKÇEDEKİ ESERLERİ 

Kentte Sıcak Gece Ölüm Dansı Kasaba Hesaplaşma Katya'nın Yazı Yirminci Mil Şibumi 


</TEXT>
</DOC>
