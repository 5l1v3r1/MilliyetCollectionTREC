<DOC>
<DOCNO> 401714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sonsiy05.html </URL>
<DATE> 2005/12/08/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
İsrail ordusunun kar birliği Türkiye'de eğitilecek 
</HEADLINE>
<TEXT>

     İsrail ordusuna bağlı "kar devriyeleri", ülkelerinde yeterince kar yağmadığı için eğitim almak amacıyla Türkiye’ye gelecek. 
     Ortadoğu’nun kalbindeki İsrail’in "kar birliği", İsrail’de yeterince kar yağmadığı için eğitim amacıyla Türkiye’ye gelecek. Ocak ayında Türkiye’de olacak birliğin "kar ve soğuk hava şartlarında" çalışmalar yapacağı belirtildi. 
     İsrail basınında çıkan haberlere göre, İsrail Ordusuna bağlı "kar devriyeleri birliği", ülkelerinde Hermon Dağı ile Golan Tepelerinin güvenliğinden sorumlu bulunuyor. Ancak İsrail’de yeterince kar bulunamadığı için "İsrail kar birliği" askerleri ülkelerinde yeterince eğitim alamıyor. 
     Bu soruna çözüm arayan İsrail Savunma Güçleri, çözümü askerleri Türkiye’ye göndermekte buldu. 
     Türkiye’ye ocak ayında geleceği bildirilen İsrailli askerlerin Türk askerleriyle ortak çalışmalar yapacağı aktarıldı. 
     Askerlerin Türkiye’de kar içinde ve soğuk hava şartlarında "elit piyade eğitimi" alacakları ifade edildi. 
     İsrailli askeri yetkililer, son yıllarda İsrail’e düşen kar miktarının çok az olduğu ve kar yağışının süreklilik arzetmemesi nedeniyle, kar birliklerinin perpormanslarını üst seviyede tutabilmek için ülke dışında eğitim almak zorunda kaldıklarını söyledi. 
     Birliğin bu amaçla Türkiye’ye gelerek İsrail’de oluşturulamayan eğitim şartlarında çalışmalar yapacakları ifade edildi. 
     
</TEXT>
</DOC>
