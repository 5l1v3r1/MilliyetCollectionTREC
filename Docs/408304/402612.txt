<DOC>
<DOCNO> 402612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/siyaset/axsiy02.html </URL>
<DATE> 2005/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Din çimentodur 
</HEADLINE>
<TEXT>


ANKARA Milliyet 


Erdoğan, Türkiye'deki etnik unsurları birleştiren ana unsurun din olduğuna yönelik sözleriyle ilgili eleştirilere Atatürk'ü örnek göstererek yanıt verdi. Erdoğan, "Din bir çimentodur ve şu anda en önemli birleştirici unsurumuzdur. Gazi Mustafa Kemal'in de bu konuda açıklamaları vardır. Onun için Nutuk'u falan bir okumak lazım" dedi. 
Erdoğan, basın toplantısında, "Türkiye'de etnik unsurları birleştiren ana unsur din midir ' sorusuna şu yanıtı verdi "Konu, Deniz Baykal'ın Yugoslavya benzetmesi üzerine söylenmiştir. Türkiye, Yugoslavya değildir. Orada Sırp, Hırvat, Boşnak hepsi ayrı dinlerin mensuplarıdır. Türkiye'de 30'a yakın etnik unsur var. Yüzde 99'u Müslüman ülke. Türkiye'de din çimentodur. Bugüne kadar 'Din üst kimliktir' ifadesini kullanmadım. Üst kimlik olarak kullandığım ifade Türkiye Cumhuriyeti vatandaşlığıdır. Tek bayrak, tek millet, tek vatan dememe rağmen, çift millet demişim gibi tam manasıyla sağırlık yapıyorlar." 

Sağır duymaz, uydurur 
Erdoğan, AKP milletvekilleri Turhan Çömez ve Mahmut Koçak'la ilgili soruyu da şöyle yanıtladı "Yok 'disipline veriliyor', yok 'Erdoğan'ın gelmesi bekleniyor' filan. Bunlar çirkin, 'sağır duymaz, uydurur' kabilinden şeyler." 

Saygılıyız 
Erdoğan, AKP'li Resul Tosun'un, "Askeri binalar şehir dışına taşınmalı" sözleri için de "Münferit düşüncelerini söylüyor. Demokraside yaşıyoruz" yorumunu yaptı. Erdoğan, Tosun'a Genelkurmay Başkanlığı'nın verdiği yanıtla ilgili olarak da, "Ona da saygı duyarız" ifadesini kullandı. Erdoğan, "Avustralya'ya gidişimizin en önemli sebeplerinden biri, oradaki vatandaşlarımızın psikolojik motivasyonu olmuştur" diye konuştu. 




</TEXT>
</DOC>
