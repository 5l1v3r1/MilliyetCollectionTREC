<DOC>
<DOCNO> 403340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sondun46.html </URL>
<DATE> 2005/12/14/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Müslüman gettosunu değiştiren Medet Sevimli, manşet oldu 
</HEADLINE>
<TEXT>

     Almanya'da yaşayan ikinci nesil göçmen Türklerden demir-çelik işçisi Medet Sevimli'nin Marxloh semtinde bir Alman komşusuyla başlattığı ''vatandaş girişimi'' ABD'nin en etkin gazetelerinden Wall Street Journal'a manşet oldu. 
     Gazetenin birinci sayfadan manşetten verdiği ve geniş yer ayırdığı ''Tuhaf İkili Müslüman Gettosunda Bir Türk ve Alman'ın Değişim Çabası'' başlıklı haberde Medet Sevimli'nin Müslüman göçmenlerin yaşadığı, ancak uyum sorunları ve toplumsal uyuşmazlıklar yüzünden herkesin terk etmeye başladığı Marxloh semtinde ev alarak buraya taşınmasının semtin kaderini nasıl değiştirdiği anlatılıyor. 
     Haberde, Medet Sevimli'nin bu semtte bir ev alarak ailesiyle yerleşmesinden sonra komşu eve taşınan Sylvia ve Andreas Brennemann çiftiyle başlattıkları ilişkiler neticesinde şekillenen ''vatandaş girişiminin'', ülkedeki uyum sorunun çözümüne bir model teşkil ettiği kaydedildi. 
     Sevimli-Brennemann çiftinin başlattığı girişimle semtte uyuşturucu ve fuhuş yuvasına dönen bir binanın kurtarılarak, Gülhane Parkı'nı örnek alan bir gül evine dönüştürüldüğünü bildiren gazete, çiftin semtte minareli otantik bir cami yapımına ve çocuklara derslerin verildiği bir merkez kurulmasına da önayak olduğu belirtildi. 
     Sevimli ve Brennemann çiftinin girişimlerinin kendi toplumlarından ilk başta tepki aldığının ifade edildiği haberde, özellikle bölgede göçmen Türkler arasında daha önce örgütlenen bir dini teşkilatın bu girişimin kazandığı ünden rahatsız olduğu kaydedildi. 
     
</TEXT>
</DOC>
