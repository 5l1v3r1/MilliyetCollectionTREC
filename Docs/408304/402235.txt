<DOC>
<DOCNO> 402235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/siyaset/siy03.html </URL>
<DATE> 2005/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Dostluk madalyası 
</HEADLINE>
<TEXT>


Türk-Rus dostluğuna katkıları nedeniyle Yalçıntaş, Gökçek, Yamaç ve Ortaylı'ya madalya verildi. Bakan Gül, 'Türk-Rus işbirliği kıskandırıyor' dedi 

ANKARA Milliyet 


Rusya'nın Ankara Büyükelçiliği'nde düzenlenen törenle AKP Ankara Milletvekili ve TBMM Rusya ile Dostluk Grubu Başkanı Nevzat Yalçıntaş, Ankara Büyükşehir Belediye Başkanı Melih Gökçek, Gazi Üniversitesi Rektörü Prof. Kadri Yamaç, Topkapı Müzesi Müdürü Prof. İlber Ortaylı ve Bilkent Üniversitesi Rektörü Prof. Ali Doğramacı'ya "Kazan şehrinin kuruluşunun 1000. yılı" ve "Türk-Rus Dostluğuna katkı" madalyaları verildi. 
Törende bir konuşma yapan Dışişleri Bakanı Abdullah Gül, Türkiye ile Rusya arasındaki işbirliğinin diğer ülkelerin kıskanacağı seviyede olduğunu söyledi. Gül, 500 yıllık geçmişe sahip Türk-Rus ilişkilerinin son dönemde "çok boyutlu güçlendirilmiş ortaklık" seviyesine ulaştığını belirtti. Türkiye Cumhuriyeti'nin ilk dönemlerinden itibaren Türkiye'nin sanayileşmesine Rusya'nın katkısının büyük olduğunu belirten Gül, "İnşaat firmalarımızın Rusya'da yaptıklarını herkes büyük hayranlıkla seyrediyor. Türkiye ve Rusya bölgemizin gelişmesine ve istikrara katkı yapan iki ülke olacaktır" dedi. 

Atatürk'ün imzası 
1933'te cumhuriyetin 10. yıldönümü dolayısıyla Sovyet yönetmenleri tarafından çekilen "Türkiye'nin Kalbi Ankara" belgesel filminin gösterildiği törenin ardından, "20. yüzyılda Rus - Türk İlişkileri Tarihi" konulu fotoğraf sergisinin açılışı da yapıldı. 
Sergide aralarında Atatürk'ün Rusya'nın ilk Ankara Büyükelçisi Semen Arolov'a hediye ettiği imzalı kendi portresinin de yer aldığı 80 fotoğraf bulunuyor. 



</TEXT>
</DOC>
