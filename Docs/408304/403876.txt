<DOC>
<DOCNO> 403876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/siyaset/siy01.html </URL>
<DATE> 2005/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ermeni tabusundan yakındım' 
</HEADLINE>
<TEXT>


Pamuk, "1 milyon kişi öldürüldü derken, 1915'te Ermenilerin başına gelenleri kastettim" diye konuştu 

FRANKFURT Milliyet 


Orhan Pamuk, Alman Frankfurter Allgemeine gazetesine, dava hakkındaki düşüncelerini yazdı. Hapse atılmayı beklemediğini söyleyen Pamuk, kendisine gülerek, "Böylece sen de gerçek bir yazar oldun" diyenleri anladığını belirtti. "Generaller, emniyet müdürleri ve devlet adamlarını her fırsatta onurlandıran ama yazarlarını yargılayan ve hapis cezalarına boğan, ancak ölüme yakın olduklarında ödüllendiren bir ülkede yaşıyorum" diyen Pamuk, bir ülkenin onurunun tarihinin karanlık noktaları üzerine konuşmakla değil, bu konular üzerine konuşmamakla kirleneceğini söyledi. 
Batı dışındaki ülkelerin aydınlarının demokrasi ve insan hakları konusunda hem kendi ülkeleri hem de Batı'ya karşı eleştirel olmalarını talep eden Pamuk, Irak Savaşı'nda iyi bir sınav veremeyen Batı'dan bu eleştirel bakışın beklenemeyeceğini de belirtti. 

Dünyada fikir birliği var 
Şubat ayında İsviçre gazetesine demeç verdiğini belirten Pamuk, şöyle devam etti 
"Türkiye'de 1 milyon Ermeni ve 30 bin Kürt'ün öldürüldüğünü söyleyerek bu konuların tabu olmasından yakındığımı söyledim. Bununla 1915'te Osmanlı İmparatorluğu'nda Ermenilerin başına gelenleri kastettim. Ciddi tarihçilerin, 1. Dünya Savaşı'nda Ermeni halkının büyük kısmının Osmanlı'ya arkadan saldırıyorlar bahanesi ile tehcir edilerek, yolda öldüğü konusunda dünya çapında fikir birliği bulunmaktadır. Türkiye'nin resmi çevrelerince ise, ölüm rakamlarının çok daha düşük olduğu, bunun sistematik bir soykırım olmadığı ve savaş sırasında çok sayıda Müslümanın Ermenilerce öldürüldüğü öne sürülmektedir." 
Pamuk, New Yorker dergisine yazdığı mektupta, hapis cezası almayı beklemediğini belirtti. Associated Press ajansı, derginin 19 Aralık tarihli yeni sayısında yer alacak olan mektuptan bazı bölümleri yayımladı. 

'Hapse gireceğimi sanmıyorum' 
Pamuk, "New Yorker" dergisine yazdığı makalede de "Hakkımdaki iddianın zayıf olduğuna inanıyorum. Hapse gireceğimi sanmıyorum" dedi. Pamuk, yargılanmasının, Türkiye'de Ermeni meselesine ilişkin "tabudan" kaynaklandığını savundu. 


</TEXT>
</DOC>
