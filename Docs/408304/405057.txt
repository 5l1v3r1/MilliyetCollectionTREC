<DOC>
<DOCNO> 405057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sonsiy04.html </URL>
<DATE> 2005/12/20/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Afyonkarahisar milletvekili Balandı'nın danışman krizi 
</HEADLINE>
<TEXT>

     Sezer KÜÇÜKKURT- Onur BAYRAM AFYONKARAHİSAR, DHA 

AFYONKARAHİSAR Anavatan Partisi Milletvekili Reyhan Balandı'nın eski danışmanı Ali Seydi Yanardağ'ın gerçek adının, Ali Yücel Akarcalı olduğu ortaya çıktı. Balandı, görevine son verdiği için kendisini ölümle tehdit ettiği gerekçesiyle Ali Seydi Yanardağ Ali Yücel Akarcalı hakkında Ankara Cumhuriyet Savcılığı'na suç duyurusunda bulunduğunu söyledi. 
     Milletvekili Reyhan Balandı, 3 Aralık Cumartesi günü Afyonkarahisar Valiliği başta olmak üzere, kamu kurumları ve yerel gazetelere faks çekerek, Görülen lüzum üzerine danışmanlığım görevinde Ali Seydi Yanardağ yerine Mihrican Zafer Gül görevlendirilmiştir. Bilgilerinize sunulur'' demişti. Balandı, bunun üzerine Yanardağ'ın kendisini ölümle tehdit ettiğini, bu nedenle de Ankara Cumhuriyet Savcılığı'na hakkında suç duyurusunda bulunduğunu söyledi. Ali Seydi Yanardağ'ın savcılığa davet edildiğinde gerçek kimliğinin Ali Yücel Akarcalı olduğunun anlaşıldığını kaydeden Balandı, Kendisiyle 5 yıldır tanışıyorduk. Afyonkarahisar'da herkes adını Ali Seydi Yanardağ olarak biliyordu. Şok oldum'' dedi. 
     
     FAHRİ DANIŞMANIMDI 
     Ali Seydi Yanardağ'ın resmi danışmanı olmadığı için TBMM'den danışman maaşı almadığını söyleyen Balandı, Fahri olarak danışmanlığımı yaptı. Afyonkarahisar'daki gazetemde de zımnen ortaklığı vardı. Kağıt üzerinde bir ortaklık değildi. Yönetimde bana yardımcı oluyordu'' dedi. Yanardağ'ı agresif tavırlar sergilediği için 6 ay önce fahri danışmanlığından uzaklaştırdığını, Git gazetenin başında dur dediğini belirten Balandı şöyle devam etti 
     Kendisine kredi kartımı verirdim. Bir gün bankadan aradılar ve hesabımdan bir seferde 750 YTL çekildiğini, haberim olup olmadığını sordular. Kredi kartımdan iznim dışında para çekmiş. Bu kişiyle çalışamayacağımı anladım. Cumartesi günü TBMM tatil olmasına rağmen sekreterimi çağırdım. Afyonkarahisar'daki kamu kurumlarına onunla ilişkimi kestiğime dair mesaj yolladım. Bunun üzerine telefonla tehdit etti. Ben de Ankara Cumhuriyet Savcılığı'na hakkında suç duyurusunda bulundum. İfadesini almak için çağırdıklarında kimliği ortaya çıkmış. İşin ilginci, her iki kimliğiyle de sabıka kaydı yok. Tutuksuz yargılanmak üzere serbest bırakıldı.'' Yanardağ'ın bu olaydan sonra kendisini arayarak özür dilediğini belirten Reyhan Balandı, Yanlış yapan kim olursa olsun kesinlikle müsaade etmem, hiçbir tehdide de boyun eğmem'' diye konuştu. 
     
</TEXT>
</DOC>
