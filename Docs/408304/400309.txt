<DOC>
<DOCNO> 400309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/son/sontur17.html </URL>
<DATE> 2005/12/03/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Göztepe parkına cami tartışması sokağa taştı 
</HEADLINE>
<TEXT>

     Göztepe Parkı'na camii tartışması bugün sokağa taştı. Cami yapımını protesto eden grupla, "Cami hakkımız engellenemez" yazılı pankart açan bir başka grup arasında gerginlik çıktı. Polis 5 kişiyi gözaltına aldı. 
     Göztepe Parkı'nda bu sabah toplanan ve aralarında ressam Bedri Baykam ile deprem profesörü Ahmet Ercan'ın da bulunduğu yaklaşık 500 kişiden oluşan çevreci grup "yeşil alanlara cami de okul da istemiyoruz" diyerek protesto gösterisi yaptı. 
     Bu sırada Vakit Gazetesi'nde çalaştığı öne sürülen bir gazetecinin, elindeki fotoğrafları göstererek, "Özgürlük Parkı'na tiyatro salonu inşası başlamasına neden tepki göstermiyorsunuz " demesi gerginliğe neden oldu. 
     . Bunun üzerine araya giren güvenlik görevlileri, tartışmanın daha da büyümemesi için gazeteciyi koşar adımlarla eylem alanından uzaklaştırdı. 
     
     PANKART AÇTILAR 

     Eylemin sonlarına doğru göstericilerin yanına gelen yaklaşık 10 kişilik bir grup "Cami yapımı engellenemez" diye pankart açıp tekbir getirerek slogan atmaya başladı. Bunun üzerine toplulukta itiş kakış başladı. Polis iki grubun arasına girerek kavgaya karışan 5 kişiyi gözaltına aldı. 
     
     "MUHABİRİMİZ, KALABALIK TARAFINDAN LİNÇ EDİLMEK İSTENMİŞTİR" 

     Anadolu'da Vakit Gazetesi, Kadıköy Göztepe Parkı'ndaki basın açıklamasını izleyen muhabirlerinin kalabalık tarafından "linç edilmek istendiğini" ifade ederek, olayı kınadı. 
     Gazeteden yapılan yazılı açıklamada, Bağdat Caddesi'nde toplanan bazı sivil toplum kuruluşlarının Göztepe Parkı'na cami yapılması kararını protesto ettiği belirtilerek, şöyle denildi 
     "Gösteriyi izlemek üzere görevlendirilen sarı basın kartı sahibi muhabirimiz Kenan Kıran, İstanbul Çevre Konseyi Genel Sekreteri Türksen Kafaoğlu'na, konuşmasını tamamlamasının ardından, 'Kadıköy Belediyesi, 1997'de Özgürlük Parkı'nda ağaçları katlederek tiyatro alanı yaptı. Aynı yerde şimdi buz pisti yapılıyor. Aynı parkta 2 tane köpek barınma alanı da bulunuyor. Bunlara karşı çıkmazken, cami yapımına neden karşı çıkıyorsunuz. Bu, çelişki değil mi ' sorusunu yöneltmiştir. 
     Bunun üzerine platform üzerinde bulunan sunucu, muhabirimizi eylemci kalabalığa ve emniyet güçlerine hedef gösterince, muhabirimiz kalabalık tarafından linç edilmek istenmiştir. Emniyet görevlilerince Göztepe Polis Merkezi'ne götürülen Kıran'ın bir süre görevini yapması engellenmiştir. Basın özgürlüğünü ihlal eden bu olayı kınıyor, arkadaşımızı kalabalığa hedef gösteren, linç etmek isteyen saldırganların yargı önüne çıkarılmasını bekliyoruz." 

     
</TEXT>
</DOC>
