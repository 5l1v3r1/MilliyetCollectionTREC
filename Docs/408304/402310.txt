<DOC>
<DOCNO> 402310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/son/soneko03.html </URL>
<DATE> 2005/12/10/ </DATE>
<TIME> 00.50 </TIME>
<AUTHOR>  </AUTHOR>
<HEADLINE>
IMF Türk ekonomisi iyi gitmeye devam ediyor... 
</HEADLINE>
<TEXT>

     Uluslararası Para Fonu IMF Birinci Başkan Yardımcısı Anne Krueger, Türk ekonomisinin iyi yönde performans göstermeyi sürdürdüğünü, ancak ekonominin önündeki en büyük sorun olmaya devam eden cari açığın beklendiği gibi istikrara kavuşmaması durumunda Türk hükümetinin, mali kemer sıkma önlemlerinin de dahil olduğu politikalar benimsemesinin gerekeceğini belirtti. 
     IMF’nin yazılı açıklamasına göre, IMF’nin karar makamı olan İcra Direktörleri Kurulu yaptığı toplantıda, Türkiye’nin yeni stand-by düzenlemesinin birinci ve ikinci gözden geçirme dönemlerinin sona erdirilmesini ve bu çerçevede Türkiye için toplam 1.58 milyar dolarlık iki kredi diliminin hemen serbest bırakılmasını kararlaştırdı. 
     Toplantıda ayrıca, Türkiye’nin, bankacılık ve sosyal güvenlik reformu yasasının TBMM’den geçmesine yönelik haziran sonu performans kriterlerinin ve konsolide kamu sektörünun faiz dışı dengesine ve para tabanına dair eylül sonu performans kriterlerinin uygulanmaması yönündeki istekleri, İcra Direktörleri Kurulu’nca kabul edildi. 
     IMF Birinci Başkan Yardımcısı Krueger, toplantının ardından yaptığı açıklamada, "Türk ekonomisi, iyi performans göstermeye devam ediyor. Program beklentileri çerçevesinde büyüme oranı yumuşadı, enflasyon tek haneli rakamlarda seyrediyor ve kamu borcu yükü düzenli olarak azalıyor. Hükümetin makroekonomik politikaları dikkatli şekilde uygulaması, bu gelişmelerin elde edilmesinde kilit rol oynadı. 
     Ekonomik görünümün önündeki en büyük sınav, petrol fiyatlarındaki artış ve Türk lirasındaki yükselişten dolayı genişleyen cari acık" dedi. 
     Krueger, "güçlü bir 2006 bütçesi, para politikasının aşamalı olarak yumuşatılması ve döviz rezervlerinin artırılması gibi cari açıktaki gelişmelere karşı yetkililerce alınan önlemler, uygun oldu. 
     Dış görünümdeki belirsizlikler göz önüne alındığında, uygulanacak mali politikalar, GSMH’nin yüzde 6.5’u olarak belirlenen faiz dışı bütçe fazlası hedefine ulaşılmasına uygun olmalı ve beklenenden fazla sağlanan gelirler tasarruf edilmeli. Cari açığın beklendiği gibi istikrara kavuşmaması durumunda, Hükümetin, mali kemer sıkma önlemlerinin de dahil olduğu politikalarla buna yanıt vermesi gerekecek" diye konuştu. 
     
</TEXT>
</DOC>
