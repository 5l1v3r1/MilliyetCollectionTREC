<DOC>
<DOCNO> 403410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sonsiy18.html </URL>
<DATE> 2005/12/14/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Bakan Yıldırım Erkan Mumcu, kendini ihbar ediyor 
</HEADLINE>
<TEXT>

     Ulaştırma Bakanı Binali Yıldırım, Anavatan Partisi Genel Başkanı Erkan Mumcu'nun hızlı tren projesiyle ilgili sözlerine, ''Sayın Mumcu kendini ihbar ediyor. Çünkü proje, kendinin de bakan olduğu 2000 yılında ihale edildi'' diye cevap verdi. 
     Yıldırım, TBMM Genel Kurulu'nda, Mumcu'nun ''Ankara-Eskişehir Hızlı Tren Projesi'nde 200 kilometrelik hızı 250 kilometreye çıkarmak için 250 milyon avro keşif artışı yapıldı'' şeklindeki iddiasına cevap vermek üzere söz aldı. 
     Mumcu'nun kendi kendini ihbar ettiğini ifade eden Yıldırım, ''Projenin ihale tarihi 28 Nisan 2000. Sayın Mumcu da o zaman bir kabine üyesi. Bu iddialarla kendini ihbar ediyor. Halkımız gerçeği görüyor'' diye konuştu. 
     Bakan Yıldırım, Ankara-Eskişehir Hızlı Tren Projesi ihalesini, Alarko ile bir İspanyol firmasının oluşturduğu konsorsiyumun aldığını, İspanya'nın da projeye 430 milyon avro kredi verdiğini anlatarak, bütün bu gelişmelere karşın, Hazine ve DPT'nin, projeye o dönemde onay vermediğini söyledi. Kendilerinin projeye işlerlik kazandırdığını kaydeden Yıldırım, şöyle konuştu 
     ''Mevcut hat, insan ve yük taşımaya elverişli değildi. Ayrıca mevcut hattan, trenin 250 kilometre hızla gitmesi de mümkün değildi. Bu yüzden yanına ikinci bir hat yapılıyor. Proje revizyonu için 195 milyon avro keşif artışı ödenecek. Hızın 250 kilometreye çıkarılması için yapılan keşif artışı ise sadece 30 milyon avro. Proje gelecek yıl tamamlanacak. Ankara-Eskişehir arası 1 saat 5 dakika sürecek. Böylece 1975 yılından beri temcit pilavı gibi gündeme getirilen hızlı teren uygulaması, gelecek yıl hayata geçmiş olacak.'' 
     
     YARIMCA LİMANI 
     Bakan Yıldırım, Yarımca Limanı ile ilgili iddiaları cevaplandırırken de limanın 1996 yılında 30 milyon dolara özelleştirildiğini, firmanın arsa alarak ve dolgu yaparak liman alanını büyüttüğünü söyledi. 
     Bu firmanın sonradan aldığı arsalardan 480 dönümünü 82 milyon dolara Erdemir'e sattığını kaydeden Yıldırım, Erdemir'in de aldığı arsanın yarısını 105 milyon dolara Dubai liman İşletmesi'ne sattığını bildirdi. Yıldırım, ''Burada bir yolsuzluk yok. Yüzde 100 kazanç var. Ayrıca satışı, Erdemir'in özelleştirilmesinden önce yapılmıştır'' dedi. 
     
</TEXT>
</DOC>
