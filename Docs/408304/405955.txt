<DOC>
<DOCNO> 405955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sondun37.html </URL>
<DATE> 2005/12/23/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Vatikan ile İngiltere arasında sıcak ilişkiler 
</HEADLINE>
<TEXT>

     İngiltere, 400 yıl sonra ilk kez Vatikan'a Katolik bir büyükelçi atadı. 
     İngiltere'nin en genç büyükelçisi unvanını da taşıyan Büyükelçi Francis Campbell 35 , bugün Papa 16. Benediktus'a güven mektubunu sundu. 
     Campbell, güven mektubunu sunarken Papa'ya hitaben yaptığı konuşmada, ''Birleşik Krallık, halklar arasında diyaloğun geliştirilmesinin, özellikle de Hıristiyan ailesi içindeki ve diğer inançlarla ilişkilerin güçlendirilmesinin güçlü bir destekçisidir'' dedi. 
     Papa ise Hıristiyan mezhepleri arasındaki birliğin önemini vurgulayarak, ''Bu iş için çalışanlara, asla kısmi çözümlerle tatmin olmamalarını, Tanrı'nın kendi kilisesinden istedikleriyle uyum içinde olmak üzere, Hıristiyanlar arasında tam bir birlik görüşüyle hareket etmelerini tavsiye ediyorum'' dedi. 
     Kuzey İrlandalı olan Campbell, bir süre Başbakan Tony Blair'in danışmanı olarak çalıştıktan sonra Uluslararası Af Örgütü'nde çalışmaya başlamıştı ve büyükelçi atandığında hala bu örgütte çalışıyordu. 
     Britanya, 350 yıllık bir kopukluktan sonra 1914'de Vatikan ile tekrar diplomatik ilişki kurmuş ve 1982'de bu ilişkileri tam diplomatik ilişki statüsüne yükseltmişti. 
     1982'den bu yana Vatikan'da görev yapan İngiliz büyükelçilerin hepsi de Anglikan Kilisesi'ne mensuptu. 
     
</TEXT>
</DOC>
