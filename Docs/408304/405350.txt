<DOC>
<DOCNO> 405350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/soneko27.html </URL>
<DATE> 2005/12/21/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Başbakan Erdoğan, TOBB toplantısında... 
</HEADLINE>
<TEXT>

     Başbakan Recep Tayyip Erdoğan, Türkiye Odalar ve Borsalar Birliği'nin TOBB , yılın son yönetim kurulu toplantısına katıldı. 
     TOBB Ekonomi ve Teknoloji Üniversitesi'nde yapılan toplantıya katılmak için üniversiteye gelen Başbakan Erdoğan'a, TOBB Yönetim Kurulu Başkanı Rifat Hisarcıklıoğlu ve yönetim kurulu üyeleri tarafından üniversitedeki bazı bölümler gezdirildi. 
     TOBB Üniversitesi'nde öğrenim gören bazı öğrenciler, Başbakan Erdoğan ile fotoğraf çektirdi. Üniversitedeki bilgisayar Labrotuvarlarını da gezen Erdoğan, burada kullanılan akıllı tahta hakkında bilgi aldı. 
     Erdoğan, daha sonra yönetim kurulu toplantısına katıldı. Basına kapalı gerçekleştirilen toplantının sonunda bir açıklama yapılması bekleniyor. 
     Bu arada toplantının ana gündem maddesi, ''Türkiye Ekonomisi'nin 2005 Yılı Performansını Değerlendirmek ve AB Sürecinde Gelecek Perspektifini Paylaşmak'' olarak belirtildi. 
     Erdoğan, daha önce de TOBB yönetim kurulu toplantısına katılmıştı. 
     
</TEXT>
</DOC>
