<DOC>
<DOCNO> 400925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/yasam/yas05.html </URL>
<DATE> 2005/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Metan gazı, iki işçiyi öldürdü 
</HEADLINE>
<TEXT>


Eminönü'nde kanal temizliği için 8 metrelik fosseptik çukuruna giren 5 işçiden ikisi, metan gazından zehirlenerek can verdi. 3 işçi yaralandı 

MUTLU BOZDAĞ İstanbul 

Eminönü'nde kanalizasyon çalışması yapan belediye temizlik ekibinden fosseptik çukuruna giren 5 işçi gaz sızıntısı nedeniyle zehirlendi. İşçilerden 3'ü yaralı olarak kurtarılırken, 2 işçi yaşamını yitirdi. 
İstanbul Büyükşehir Belediyesi Çevre Koruma Daire Başkanlığı'na bağlı Deniz Hizmetleri Birimi'nde görev yapan 5 işçi, dün 22.00 sıralarında Galata Köprüsü önündeki karayolu altgeçidinde bulunan atıksu kanalını temizlemek için 8 metre derinliğindeki fosseptik çukuruna girdi. 

Fenalaştılar ve... 
İçerideki metan gazı sızıntısı nedeniyle fenalaşan işçilerden haber alamayan dışarıdaki 4 işçi de aşağıya inerek arkadaşlarını kurtarmaya çalıştı. Başarılı olamayan işçilerin ihbarı üzerine olay yerine gelen itfaiye, zehirlenen 3 kişiyi dışarı çıkarmayı başardı. 
Çukurda kalan işçilerden Bilal Bulaç ve Satılmış Gökçe ise hayatını kaybetti. Yaralı olarak kurtarılan işçiler Veysel Özcan, Murat Bayar ve Erdal Bayram, Haseki Eğitim ve Araştırma Hastanesi'ne kaldırılarak tedaviye alındı. Olay yerinde görüntü almaya çalışan bir gazeteci de çukura düşerek hafif yaralandı. 




</TEXT>
</DOC>
