<DOC>
<DOCNO> 407052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sonspo06.html </URL>
<DATE> 2005/12/27/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Trabzonspor'da Emre ve Uğur harekatı 
</HEADLINE>
<TEXT>

     Önceliği yerli oyunculara veren Trabzonspor, G.Birliği’nden Uğur Boral ve Beşiktaş’tan Emre Aşık’ın işini bitirmek için çaba harcıyor. 
     
     Koç kaçtı ama... 
     Bir süredir temasta olduğu Beşiktaşlı Okan Koç’u Galatasaray’a kaptıran Trabzonspor, listesindeki diğer isimleri de elinden kaçırmamak için işi sıkı tutuyor. Okan Koç’un kendisiyle aynı mevkide görev yapan Yattara nedeniyle bu teklifi kabul etmediği belirtilirken, rotadaki diğer isimler için trafik hızlandı. Beşiktaş’ta kadro dışı olan Emre Aşık ve Gençlerbirliği’nin başarılı futbolcusu Uğur Boral’a Trabzonspor forması giydirmek adına kesenin ağzı da açıldı. 
     
     Emre, tamam’ diyor 
     Uğur Boral’ın çok sayıda talibinin olması bu oyuncunun hem bonservisini hem de kendi alacağını yükseltti. Bu transferin hafta sonuna kadar netlik kazanması bekleniyor. Diğer bir gözde Emre açısından daha umutlu bir tablo mevcut. Trabzonspor’da oynama fikrine çok sıcak bakan Siyah-Beyazlı futbolcunun yönetimler arasındaki görüşmelerin sonuçlanmasını beklediği vurgulandı. Yurt dışında olan Emre ile şimdiye kadar telefon aracılığıyla temas kurulmuştu. 
     
</TEXT>
</DOC>
