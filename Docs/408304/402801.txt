<DOC>
<DOCNO> 402801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sonspo26.html </URL>
<DATE> 2005/12/12/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Trabzonspor'un hocası Halilhodziç, eve kapandı... 
</HEADLINE>
<TEXT>

     Turkcell Süper Ligi'nde, dün akşam Ankaraspor'a sahasında 3-2 mağlup olan Trabzonspor, Beşiktaş ile yapacağı maçın hazırlıklarına başladı. 
     Ankaraspor maçının ardından futbolcularıyla hiç konuşmayan ve kızgın olduğu gözlenen teknik direktör Vahid Halilhodziç, çalışmaya katılmadı. Moralsiz olan Halilhodziç'in evine kapandığı ve bugünkü antrenmana çıkmak istemediği bildirildi. 
     Antrenman, futbolcuların kendi aralarında yaptığı toplantı nedeniyle 1 saat geç başladı. 
     Yardımcı antrenörlerin yönettiği çalışmaya bir firma ile sponsorluk anlaşması yapmak üzere İstanbul'a giden Yattara ile Fabiano katılmadı. Sakatlıkları süren Mehmet Yılmaz ile Volkan ise takımdan ayrı olarak koşu yaptılar. 
     
     FABİANO, BREZİLYA YOLCUSU 

     Trabzonspor'un Brezilyalı oyuncusu Fabiano, antrenmana izinsiz olarak katılmadığı, Brezilya'da eski kulübü Flamengo, Fluminense ve Nacianol ile görüştüğü ve büyük ihtimalle bu kulüplerden birine kiralık olarak verileceği bildirildi. 
     Yönetim kurulundan bu konuda izin alındığı ve teknik heyetin onay vermesi halinde bu futbolcunun Brezilya'ya gideceği öğrenildi. 
     
     FATİH İDMANI YARIDA BIRAKTI 

     Trabzonspor'un kaptanı Fatih Tekke, bugünkü çalışmayı da yarıda bıraktı. 
     Geçen hafta içerisindeki 2 çalışmayı terk etmek zorunda kalan Fatih'in belinde ağrı hissettiği için antrenmanı yarıda bıraktığı bildirildi. 
     Bu arada, Trabzon Bilim ve Sanat Merkezi öğrencileri, Trabzonspor'un idmanını izleyerek takım kaptanı Fatih Tekke'ye çiçek verdiler. 

     
</TEXT>
</DOC>
