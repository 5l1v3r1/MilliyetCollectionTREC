<DOC>
<DOCNO> 406733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sonspo10.html </URL>
<DATE> 2005/12/26/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Miami Heat, sahasında Lakers'ı 97-92 yendi... 
</HEADLINE>
<TEXT>

     ABD Profesyonel Basketbol Ligi'ne NBA , TSİ bu sabaha karşı yapılan 2 maçla devam edildi. 
     Miami Heat, sahasında Los Angeles Lakers'ı 97-92 yendi ve sezonun 16. galibiyetini aldı. American Airlines Arena'da yapılan maçı yaklaşık 20 bin kişilik kalabalık bir seyirci grubu izledi. 
     Miami Heat'de, sezonun en yüksek rakamına ulaşan Gary Payton 21 sayıyla takımının en skorer ismi oldu. Takımda ayrıca Shaquille O'Neal, 18 sayı ve 17 ribauntla double-double yaparak, Dwyane Wade ise 18 sayıyla galibiyete katkıda bulundu. 
     Ligdeki 12. yenilgisini alan Lakers'da ise, Kobe Bryant 37 sayı, 8 ribaunt ve 6 asistle maçın yıldızı oldu ancak yenilgiyi engelleyemedi. Lakers'da Brian Cook 15 sayı üretirken, Lamar Odom 14 sayı ve 16 ribauntla double-double yaptı. 
     
     PISTONS, SPURS'Ü 85-70 AÇIK FARKLA YENDİ 
     Günün diğer maçında Detroit Pistons, sahasında yaklaşık 22 bin seyircinin önünde San Antonio Spurs'ü 85-70 açık farkla yendi ve sezonun 22. galibiyetini aldı. Ligde 3 yenilgisi bulunan ve şu an ligin en fazla galibiyet alan takımı olan Pistons'da, Chauncey Billups 20 sayıyla en skorer olurken Ben Wallace, 10 sayı ve 21 ribauntla double-double yaparak sezonun en yüksek ribauntunu aldı. 
     Son 14 maçından 13'ünü kazanan Pistons'da ayrıca, Antonio McDyess 10 sayı ve 13 ribauntla double-double yaparak, Rasheed Wallace 14 sayı, Richard Hamilton ise 11 sayıyla galibiyete katkıda bulundu. 
     Sezonun 7. yenilgisini alan Spurs'de ise Tony Parker 19, Tim Duncan ise 18 sayı ve 11 ribauntluk oyun çıkardı. Spurs'ün ligde 21 galibiyeti bulunuyor. 
     Lige, TSİ yarın sabaha karşı yapılacak 10 maçla devam edilecek. 
     
</TEXT>
</DOC>
