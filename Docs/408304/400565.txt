<DOC>
<DOCNO> 400565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/siyaset/siy02.html </URL>
<DATE> 2005/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Barzani'den Ankara'ya 'arabuluculuk' teklifi 
</HEADLINE>
<TEXT>


Talabani ile 'seçim zirvesi' yapan KDP lideri Barzani, 'Türkiye Kürtleriyle barışçı yoldan sorunu çözmek isteyen AKP hükümetine yardımcı olabiliriz' dedi 

NAMIK DURUKAN Selahaddin 


KDP lideri Mesut Barzani, "Kürt sorunu"nun çözümü konusunda Türk hükümetinin iyimser tutum sergilediğini belirterek, bu konuda arabuluculuk yapabileceklerini söyledi. 
Irak Cumhurbaşkanı Celal Talabani ile Barzani, Irak'ta 15 Aralık'ta yapılacak genel seçimler ve iki Kürt hükümetinin birleştirilmesi için dün KDP'nin Selahaddin'deki komite binasında bir görüşme yaptı. 
Görüşmenin ardından yapılan ortak basın toplantısında Barzani, seçim için Kürtlerin tüm gücünü seferber ettiğini belirtti. Talabani de, iki Kürt hükümetinin birleşmesi konusunda görüş birliği sağladıklarını ancak bu konuyu seçim sonrasına bıraktıklarını vurguladı. 

'Direniş yok, terör var' 
Irak'ta direniş değil terör bulunduğunu, seçimlerin güvenlik içinde geçmesi için her türlü önlemin alındığını da ifade eden Talabani, "Seçimler, Kürdistan halkı için çok önemli. Petrol, Kürdistan'ın kalkınması ve 52 kanun maddesi konularında parlamentoda görüşmeler sürüyor" dedi. 
"Kürt peşmergeleri İsrail askerlerinin eğittiği söyleniyor" sorusu üzerine, "Peşmergelerin silahlı eğitime ihtiyacı yoktur" yanıtını veren Barzani, Türkiye'deki Kürt sorununun çözümü konusunda da, AKP'nin iyimser tutum sergilediğini vurgulayarak, şöyle konuştu 
"Kürdistan bölgesi ile Türkiye arasında sürekli ziyaretler oluyor. Türkiye hükümetinin, bazı konularda iyimser davranışları var. Bizim anladığımız kadarıyla Türkiye hükümeti, Türkiye Kürtleriyle barışçı yollarla sorunu çözmek istiyor. Böyle bir düşünce oluşmuşsa buna yardımcı olabileceğimizi açıkladık." 


</TEXT>
</DOC>
