<DOC>
<DOCNO> 403548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/siyaset/axsiy01.html </URL>
<DATE> 2005/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ya ateistin kimliği 
</HEADLINE>
<TEXT>


Bakan Aydın, "'Din çimentodur' sözü kimlik değil, toplumsal yapıştırıcı anlamındadır. Kimlik, soğan gibi kat kattır. Din, üst kimlik olarak tanımlanamaz. O zaman inanmayanları nereye koyacaksınız " dedi 

ANKARA Milliyet 


Başbakan Recep Tayyip Erdoğan'ın "Din çimentodur" diyerek sürdürdüğü "alt kimlik - üst kimlik" tartışmalarına, Diyanet'ten sorumlu Devlet Bakanı Mehmet Aydın da katıldı. Erdoğan'ın "Bizde 30'a yakın etnik kimlik var. Etnik unsurlar din bağıyla bağlıdır" sözlerine karşın dinin üst kimlik sayılamayacağı vurgusunu yapan Aydın "Kimlik soğan gibi kat kattır. İç içe geçmişlik, yoğrulmuşluk var. O zaman inanmayanları nereye koyacaksınız " diye sordu. 
Aydın, düzenlediği basın toplantısında Erdoğan'ın "Din çimentodur" sözünü kimlik değil, Türkiye'de dinin toplumsal yapıştırıcı gücü bağlamında söylediğini belirtti. şunları söyledi 
"Din, Türkiye'de birbirimizi sevmemizde önemli bir güç. Çimento tabiri son derece yerinde. Ancak bu kimlik değildir. Kimlik olduğu zaman aklımıza vatandaşlık konusu gelir. Başbakan'ın sözü, anayasal bağlamda tarif edilen kimlik bağlamından söylenmiş laf değil, dinin toplumsal işlevi ile ilgili dile getirilmiş bir sözdür." 

Soğan modeli 
Bir insanın "Ben Müslümanım" dedikten sonra, İslam dininin onun kimliğinin bir boyutu haline geldiğini belirten Aydın, kimliğin çok boyutluluğunu "soğan modeli" ile şöyle anlattı 
"Kat katlık, bir iç içelik, yoğrulmuşluk vardır kimlikte. Bir insan şu aileden, şu etnisiteden gelir, şu dine mensuptur. İnsan bunların hepsinin toplamıdır. İnanmayan bir insanın kimliğinde çok güçlü İslam kültürü kimliği olabilir. İslam dini ile organik ilişkileri olmayan çok sayıda arkadaşım var ama kültürel açıdan benim kadar o geniş kültürün içindeler. Başbakan'ın söylediğini iki türlü anlarım. Hem bir inancın içinde olmak önemlidir, hem de kültürel değerler açısından önemlidir. Bunu üst kimlik olarak ortaya koyarsanız inanmayanları nereye koyacaksınız Başbakan izah etti, sorun yok." 

ALİ BARDAKOĞLU Kimlik dinle açıklanamaz 

ANKARA Milliyet 

Diyanet İşleri Başkanı Prof. Ali Bardakoğlu, Başbakan Erdoğan'ın "Din toplumun çimentosudur" sözlerini değerlendirirken, dinin toplum hayatında önemli bir yeri olduğunu, ancak kimliğin sadece dinle açıklanamayacağını söyledi. 
Bardakoğlu, dün düzenlediği basın toplantısında şöyle konuştu "Kimliği sadece dinle açıklamak doğru olmasa bile, din toplum hayatında, insanların kimliğinde çok önemli bir etkiye sahiptir. Dindar olsun olmasın, ibadetlerini yerine getirsin ya da getirmesin dini bilginin insanların kültür hayatında en azından tarihinde, hafızasında önemli bir yere sahip olduğu çok açık. Bu sözler herhalde, kimlik tartışmasından ziyade, toplumumuzun ve vatandaşımızın kimliğini, kültürünü oluşturan bileşenlerin nelerden ibaret olduğunu belirtmek için söylenmiştir. 
Bunu teke indirgemek yerine, insanımızın çok farklı bilgi, kültür ve kimlik kaynaklarının olduğunu, Türkiye Cumhuriyeti'nin vatandaşı olarak birbirimizi saygıyla, sevgiyle, farklılıklarımızla kabul ettiğimizi görmemiz gerekir." 

Ali Coşkun Biz mozaik değiliz 

ANKARA Milliyet 

Başbakan Erdoğan'ın "alt kimlik-üst kimlik" değerlendirmelerine kabine içinden bir başka tepki Sanayi ve Ticaret Bakanı Ali Coşkun'dan geldi. Coşkun, Erdoğan'ın 23 Kasım'da AKP grubundaki konuşmasında dile getirdiği "Biz bir mozaiğiz" sözlerine "Kimlik tartışmaları gereksiz ve zamansız. Biz mozaik değil Türk milletiyiz" yanıtını verdi. Kanal A televizyonundaki "Gündem" programında konuşan Coşkun sözlerini şöyle sürdürdü "Biz Türk milletiyiz. Atatürk, 'Ne mutlu Türk olana' dememiş. 'Ne mutlu Türküm diyene' demiş. Ben Türkiye'de yaşayan insanları mozaik olarak düşünmüyorum. Türk milleti olarak düşünüyorum. Ulus sözcüğü de beni rahatsız ediyor. Toplumları millet yapan öz kültürleridir. Farklılıklar zenginliğimizdir." 


</TEXT>
</DOC>
