<DOC>
<DOCNO> 401773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sonspo27.html </URL>
<DATE> 2005/12/08/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Beşiktaş'ta Okan'ın durumu yarın belli olacak... 
</HEADLINE>
<TEXT>

     Galatasaray derbi maçının hazırlıklarını sürdüren Beşiktaş'ta, sakatlıkları bulunan futbolculardan Tayfur, Ahmet Dursun ve Gökhan'ın forma giyemeyecekleri, Okan'ın durumunun ise yarın kesinlik kazanacağı bildirildi. 
     Siyah-beyazlılar, 10 Aralık Cumartesi günü yapılacak maçın hazırlıklarını, bugün tek idmanla sürdürdü. 
     Teknik direktör Jean Tigana yönetiminde, basına kapalı olarak sağanak yağmur altında yapılan taktik ağırlıklı antrenmana, sakatlıkları bulunan Tayfur, Ahmet Dursun ve ağrıları olan Gökhan'ın katılmadıkları, Okan'ın ise takımdan ayrı koşu yaptığı açıklandı. 
     Kulüp doktorları, Tayfur, Ahmet Dursun ve Gökhan'ın Galatasaray maçında da forma giyemeyeceğini, Okan'ın durumunun ise yarın belli olacağını söylediler. 
     Beşiktaşlı futbolcular, derbi maç için yarın akşam yapacakları antrenmanın ardından kampa girecek. 
     
</TEXT>
</DOC>
