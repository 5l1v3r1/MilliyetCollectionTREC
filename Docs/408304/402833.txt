<DOC>
<DOCNO> 402833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sontur19.html </URL>
<DATE> 2005/12/12/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
19 yaşındaki üniversite öğrencisi "laf attığı" gerekçesiyle öldürüldü 
</HEADLINE>
<TEXT>

     Bursa’nın merkez Yıldırım İlçesi’nde, 19 yaşındaki üniversite öğrencisi, 16 yaşındaki sabıkalı genç 
     tarafından kız kardeşine laf attığı gerekçesiyle tabancayla vurularak öldürüldü. Alınan bilgiye göre, hırsızlık suçundan çok sayıda sabıkası olduğu bildirilen S.D 16 , Anadolu Mahallesi’nde bir kasap dükkanında oturan Uludağ Üniversitesi Teknik Bilimler Meslek Yüksek Okulu Elektrik Bölümü 1. sınıf öğrencisi 19 yaşındaki Süleyman Yedikardeş’i, işyerinin dışına çağırdı. S.D, işyeri önünde tartıştığı Yedikardeş’e, yanında bulunan el yapımı ruhsatsız tabancasıyla ateş ettikten sonra olay yerinden kaçtı. Yaralı Yedikardeş, çevredekiler tarafından kaldırıldığı Yüksek İhtisas Hastanesi’nde kurtarılamadı. Zanlı S.D, olaydan kısa süre sonra gözaltına alınarak, Çocuk Şube Müdürlüğü’ne teslim edildi. Zanlının, kız kardeşine laf attığı gerekçesiyle Yedikardeş’i öldürdüğü bildirildi. Bu arada, Süleyman Yedikardeş’in yakınlarının, S.D’nin Anadolu Mahallesi’nde bulunan evini ateşe vermek istedikleri iddia edildi. Olayla ilgili soruşturma sürdürülüyor. 
     
</TEXT>
</DOC>
