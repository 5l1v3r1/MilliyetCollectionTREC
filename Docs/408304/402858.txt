<DOC>
<DOCNO> 402858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sontur44.html </URL>
<DATE> 2005/12/12/ </DATE>
<TIME> 20.10 </TIME>
<AUTHOR>  </AUTHOR>
<HEADLINE>
Yine öğrenciler zehirlendi... 
</HEADLINE>
<TEXT>

     Yozgat'ın Akdağmadeni İlçesi'ne bağlı köylerde taşımalı eğitim gören 35 öğrenci, gıda zehirlenmesi şikayetiyle hastaneye kaldırıldı. 
     AA muhabirinin edindiği bilgiye göre, taşımalı eğitim gördükleri 18 okulda, köfte ve makarna yiyen Başçatak, Davulbaz ve Yukarı Çulhalı köylerinden 35 öğrenci, akşam saatlerinde mide bulantısı şikayetiyle aileleri tarafından Akdağmadeni Devlet Hastanesi'ne kaldırıldı. 
     Tedavi altına alınan öğrencilerin yedikleri yemekten zehirlendiğini belirten doktorlar, öğrencilerin midelerinin yıkandığını, bazılarına da serum takıldığını bildirdi. 
     İlçe Milli Eğitim Müdürü Kazım Göçürücü, olay üzerine Akdağmadeni Devlet Hastanesi'ne gelerek öğrencilerin durumu hakkında bilgi aldı. 
     Göçürücü, taşımalı eğitimde toplam bin 521 öğrenciye öğle yemeği verildiğini belirterek, ''Aynı yemekten yiyen diğer öğrencilerde zehirlenme olayına rastlanmamış. Konuyu yakından takip ediyoruz'' dedi. 
     
</TEXT>
</DOC>
