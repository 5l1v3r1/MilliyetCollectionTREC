<DOC>
<DOCNO> 406319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/son/sontur22.html </URL>
<DATE> 2005/12/24/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
AKP'li belediyeden kiracıya içki yasağı 
</HEADLINE>
<TEXT>

     
     Hasan BOZBEY ORHANGAZİ Bursa , DHA 
     
BURSA’nın Orhangazi İlçesi’nde, AKP’li Belediye tarafından yaptırılan 37 dükkan, 2 kafeterya ve 2 tuvalet, ihaleyle kiraya verildi. Belediye tarafından kiracılarla yapılan kira ihale şartnamesinde, bu işyerlerinde alkollü içki satılmaması şartı konuldu. 
     Yerel Yönetimler Yasası’nda yapılan değişiklikle, Temmuz ayından itibaren içki ruhsatı verme yetkisini alan belediyelerin, içkili lokantalara koyduğu yasak ve bu işyerlerini tek bir bölgede toplaması tartışması devam ederken Bursa’nın Orhangazi Belediyesi, yeni bir tartışma başlattı. Orhangazi Belediyesi tarafında, kent merkezinde yaptırılan iki bloktan oluşan 37 dükkan, 2 kafetarya ve 2 tuvalet, yapılan açık artırma ile kiraya verildi. İhaleye 273 talipli katıldı. Her bir dükkanın teker teker ihale edildği açık artırmada, aylık muammen bedeli 150 YTL olan işyerleri, ortalama 900 YTL’den alıcı buldu. AKP'li Belediyenin hazırladığı 20 maddeden oluşan kira şartnamesinde, işyerlerinde gıda ve hediyelik eşya satışı serbest bırakılırken, alkollü içki satışı yasaklandı. Şartnamede, belediye kanun ve yönetmeliklerine aykırı hareket eden işyerlerinin sözleşmesinin tek taraflı fesh edileceği, teminatının ise belediyeye gelir olarak kalacağı şartı konuldu. 
     Orhangazi Belediye Başkanı Yusuf Korkusuz, bu yasağın Türkiye gündemindeki konuyla ilgisi olmadığını, sadece karayollarına yakın bir yer olduğu için böyle bir maddenin şartnameye konulduğunu açıkladı. Korkusuz, Herkese teminat veririm ki, alkol satışı yapılan yerlere her zaman töleranslıyım. Yasalara aykırı bir durumda bile en hafif cezayı veriyorum. zorluk çıkarmıyorum'' dedi. 
     Bursa Karayolları 14'üncü Bölge Müdürü Ferudun Önal ise, Karayollarına yakın güzergah üzerinde alkollü içki satışını yasaklayan bir yönetmelik olmadığını belirterek, sadece benzin istasyonlarında alkollü içki satışının yasak oluduğunu bildirdi. 
     
</TEXT>
</DOC>
