<DOC>
<DOCNO> 402926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/siyaset/siy05.html </URL>
<DATE> 2005/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Orhan Pamuk dosyası bakanlıkta 
</HEADLINE>
<TEXT>


ŞÜKRAN ÖZÇAKMAK İstanbul 


Şişli 2. Asliye Ceza Mahkemesi, Adalet Bakanlığı'ndan "Türklüğü alenen aşağıladığı" iddiasıyla hakkında dava açılan yazar Orhan Pamuk için "yargılanma izni" istedi. Eski yasaya göre, bakanlık izin vermezse duruşma başlamadan dava düşecek. 
İsviçre'deki Das Magazin adlı dergiye 5 Şubat'ta verdiği röportajda yer alan, "Bu topraklarda 1 milyon Ermeni, 30 bin Kürt öldürüldü" sözleri nedeniyle yargılanan Pamuk hakkında dava açan Şişli Savcılığı, Pamuk'un 6 aydan 3 yıla kadar hapisle cezalandırılmasını istemişti. Savcılık, dava açmadan önce 17 Mayıs'ta TCK'nın 160 2 maddesi uyarınca bakanlıktan takibat izni verilmesi için talepte bulunmuştu. Bakanlık da yeni TCK'ya göre, dava açılması için izne gerek olmadığını belirtmişti. 

Lehte olan TCK seçildi 
Savcı, bakanlığın yazısı doğrultusunda, yeni TCK'ya göre Pamuk'un cezalandırılması için hazırladığı iddianameyi mahkemeye sundu. Ancak eski ve yeni TCK'yı inceleyerek, ceza maddelerini karşılaştıran mahkeme, "Her iki maddede de 6 aydan 3 yıla kadar hapis istendiğini", bu nedenle sanık lehinde olan eski TCK'nın 160 2. maddesinin uygulanmasının uygun olacağına karar verdi. 
Dosya bakanlığa gönderilmek üzere Şişli Başsavcılığı'na teslim edildi. Ancak, mahkemenin ara kararına rağmen yargılamanın durması kararı vermediği için 16 Aralık'ta duruşmanın yapılacağı ve Pamuk'un da yargılamaya katılacağı belirtildi. 
Bakanlığın eski TCK'nın 160 2 maddesi uyarınca izin verme ya da vermeme yazısının duruşma gününe kadar gelmesi halinde mahkeme, yargılamayı bu yazıya bağlı olarak yürütecek. Bakanlığın "izin" yazısının duruşma gününe kadar mahkemeye yetişmemesi halinde de Pamuk'un sorgusu yapılamayabilecek. 
Eski TCK'nin 160 2 maddesi şöyle 159. maddenin birinci fıkrasında beyan olunan hususlar hakkında takibat yapılması Adalet Bakanlığı'nın iznine bağlıdır. 

Pamuk'a Nobelli yazar desteği 

MEHMET ÇİFTÇİ Madrid DHA 

İspanya'da yayımlanan El Pais gazetesinin bağlı olduğu Prisa Yayınevi, Nobel Edebiyat Ödülü sahibi 3 yazarın imzası ile "Türklüğü aşağıladığı" iddiasıyla hakkında dava açılan yazar Orhan Pamuk'a destek bildirisi yayımladı. 
Portekizli Jose Saramago, Kolombiyalı Gabriel Garcia Marquez ve Alman Günter Grass'ın imzasıyla yayımlanan bildiride, Pamuk hakkındaki 'hukuk devleti ile bağdaşmayan, ifade özgürlüğüne darbe vuran' yargı sürecinin derhal durdurulması istendi. Ünlü yazarlar Umberto Eco, Carlos Fuentes, Juan Goytisolo, John Updike ve Mario Vargas Llosa'nın da imzalarıyla destek verdiği bildiride, Türkiye'nin AB'ye üye olmasının önündeki en büyük engelin "ifade özgürlüğü" olduğu belirtilerek, davanın Başbakan Erdoğan'ın dile getirdiği demokratikleşme sürecine ters düştüğü kaydedildi. Yazarlar, Pamuk'un ceza almasının çok büyük bir 'kara leke' olacağını ve Türkiye'nin bunun sonuçlarına katlanmak zorunda kalacağını da bildirdi. 


</TEXT>
</DOC>
