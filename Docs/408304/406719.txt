<DOC>
<DOCNO> 406719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sonsiy17.html </URL>
<DATE> 2005/12/26/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Gazi Üniversitesi Uzaklaştırılan öğrenciler çatışmalara yol açıyorlardı 
</HEADLINE>
<TEXT>

     Gazi Üniversitesi Rektörlüğü’nden yapılan açıklamada, "haklarında soruşturma açılarak üniversiteden uzaklaştırılan öğrencilerin, milliyetçilik ve ülkücülük kimliğine sığınarak, bir süreden beri kampusta olay çıkardıklarını ve çatışmalara yol açtıklarını" bildirdi. 
     Yazılı açıklamada, son günlerde bazı basın organlarında, "disiplin suçu işleyerek açılan soruşturma sonucu üniversiteden atılan öğrencileri konu alan haberlerde, üniversiteye ilişkin açık bir aleyhtarlık gözlendiği" kaydedildi. 
     "Özellikle Ankara Ülkü Ocakları Başkanı tarafından yapılan açıklamalarda, anne-babaların, okumak üzere üniversiteye gönderdikleri öğrencilerin üniversite yönetimi tarafından okuldan atılmasının nedeninin anlaşılamadığı, okuldan atılan öğrencilerin vatanını, milletini seven öğrenciler oldukları, okuldan atılmalarının hiçbir haklı gerekçesi bulunmadığı yönünde yanlış ve kamuoyunu yanıltmaya dönük ifadeler yer almaktadır" denilen açıklamada, şöyle devam edildi 
     "Gazi Üniversitesi yönetimi olarak önemle vurgulamak isteriz ki bu üniversite ve bu yönetim öncelikle öğrenciler için vardır. Yönetime geldiğinden beri tüm çabasını ve enerjisini öğrencilerinin huzurlu bir ortamda öğrenim görmelerini sağlamaya yönelten Gazi Üniversitesi yönetimi, üniversitede genel huzuru bozmaya, eğitim-öğretim faaliyetlerini kesintiye uğratmaya yönelik girişimlere asla izin vermeyecektir. 
     Öğrenci olmanın sorumluluğunu taşıyarak öğrenimini sürdürmek yerine kesici ve öldürücü bıçak, silah, demir sopa vb. suç aletleriyle üniversite kampusunda dolaşarak olay çıkaran, çatışma yaratan, diğer öğrencilerde darp ve yaralamalara neden olan öğrencilerin yurtseverlik, milliyetçilik, delikanlılık gibi nitelemelerle haklı gösterilmeleri yönündeki savunular haksız, yersiz, yanıltıcı ve çarpıtıcıdır." 
     
     "DÖNER BIÇAKLARIYLA ÇATIŞMA ÇIKARDILAR" 
     Üniversitede 76 bin dolayında öğrencinin eğitim gördüğü ifade edilen açıklamada, şunlar kaydedildi 
     "Bu kadar geniş bir öğrenci kitlesi olan bir üniversitede sayıları 10’u, 20’yi geçmeyen küçük bir öğrenci grubu genel huzuru bozmak, eğitim-öğretimi engellemek, kantinlerde öğrencilere saldırarak onların can güvenliğini tehdit etmek gibi birtakım tavır ve davranışları alışkanlık haline getirmiş ve bu alışkanlıklarından da uyarılara rağmen vazgeçmiyorlarsa, üniversite yönetimi olarak disiplin yönetmeliğinin gereğini yaparız. 
     Haklarında açılan disiplin soruşturması sonucunda üniversiteden uzaklaştırılan öğrenciler milliyetçilik ve ülkücülük kimliğine sığınarak, bir süreden beri üniversite kampusunda sürekli olay çıkarıyor, çatışmalara yol açıyorlardı. Söz konusu öğrenciler, son olarak da kampus içindeki bir fakültenin kantininde yanlarında taşıdıkları döner bıçaklarını, demir sopaları ve kuru sıkı tabancaları kullanarak çatışma çıkmasına neden oldular. Çatışmada öldürücü nitelikte darp ve yaralanmalar meydana geldi. Döner bıçağıyla kafasından yaralanan bir öğrenci hastanede uzun süre komada kalırken, öğrencilerin bir kısmı da çeşitli yerlerinden yaralandılar ve tedavi altına alındılar. 
     Üniversite yönetimi olarak öğrenciliğe aykırı tavır ve davranışlar içerisine girerek, öğrencilerimizin ve öğretim üyelerimizin can güvenliğini tehdit eden, huzuru bozan hiçbir eğilime izin vermemeye kararlı olduğumuzu bu vesileyle bir kez daha ifade etmek istiyoruz." 
     
</TEXT>
</DOC>
