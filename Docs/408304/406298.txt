<DOC>
<DOCNO> 406298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/son/sonspo25.html </URL>
<DATE> 2005/12/24/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Göztepe Başkanı Yiğit, görevinden istifa etti 
</HEADLINE>
<TEXT>

     Göztepe Kulübü Başkanı Fırat Yiğit, görevinden istifa ettiğini bildirdi. 
     Yiğit, AA muhabirine yaptığı açıklamada, tüm yetkileri yetkili organlarca elinden alınmış olan eski başkan İskender Tuğsuz'un Göztepe Kulübü'nü ''babasının malıymış gibi'' görmeye devam ettiğini ve bu tutumunun kendilerini etkilediğini savundu. 
     Göreve geldikleri günden bu yana Göztepe'ye hizmet için çalıştıklarını anlatan Yiğit, şunları kaydetti 
     ''Ancak, kamuoyunun da bildiği gibi İskender Tuğsuz olgusu, bir türlü istenilen çalışma ortamını sağlatmamıştır. Futbol takımımızın kampa gireceği bugünlerde, ekonomik sorunlarla uğraşan bizlerin önünü tıkamak için her türlü yönteme başvuran Sayın Tuğsuz, sorumluluğu da üstlenmelidir. Hergün kulübü satıyorum diyerek ortaya çıkan Sayın Tuğsuz, bundan sonra da gerekeni yapacaktır. Zaten beyanları da bu yöndedir. Hala başkan olduğunu iddia ettiğine göre şahsıma gereksinimi yoktur. Bu nedenle bana tevdih edilmiş olan görevimden istifa ediyorum.'' Yiğit, tüm Göztepe camiasının, İskender Tuğsuz'un sergilediği tutumla kulüpten ne gibi bir menfaat beklediğine bir kez daha tanık olduğunu ifade etti. 
     Bundan sonra yaşanacak tüm olumsuzlukların tek sorumlusunun İskender Tuğsuz olacağını öne süren Yiğit, bugüne kadar kulüp için harcamış olduğu 130 bin YTL'yi geriye almamak üzere hibe ettiğini bildirdi. 
     Yiğit, Göztepe için İskender Tuğsuz dışındaki tüm oluşumlara dışarıdan eski başkanlık sıfatıyla desteğini sürdüreceğini sözlerine ekledi. 
     
</TEXT>
</DOC>
