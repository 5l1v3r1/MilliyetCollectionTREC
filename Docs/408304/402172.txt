<DOC>
<DOCNO> 402172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sonyas02.html </URL>
<DATE> 2005/12/09/ </DATE>
<TIME> 06.55 </TIME>
<AUTHOR>  </AUTHOR>
<HEADLINE>
Yeryüzünün ısınmasıyla Akdeniz'de nehirlerin debisi düşecek 
</HEADLINE>
<TEXT>

     Yeryüzünün ısınması sonucunda Akdeniz havzası, Amazon ve ABD'nin orta kesimlerindeki nehirlerin debisinin azalacağı, bunun da tarımı ve o bölgelerdeki kentleri olumsuz etkileyeceği bildirildi. 
     Kanada'nın Montreal kentinde BM iklim konferansı sırasında açıklanan bir rapora göre, atmosferin ısınmasından sorumlu tutulan karbon gazları emisyonu bugünkü hızla devam ederse, 21. yüzyılın sonuna doğru dünyanın birçok bölgesinde nehirler bundan olumsuz şekilde etkilenecek. 
     Raporu hazırlayan İngiliz araştırmacılara göre, Latin Amerika'nın büyük bölümünde akarsuların debisi düşerken, Afrika'nın batısı ve Çin'in kuzeyinde akarsu debileri artacak. 
     Uzmanlar, bütün bu değişikliklerin çiftçiler, kentler, ulaşım ve içme suyu bakımından vahim sonuçlar doğuracağı uyarısında bulundu. 
     
</TEXT>
</DOC>
