<DOC>
<DOCNO> 400220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/son/sondun03.html </URL>
<DATE> 2005/12/03/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Schröder, yayıncıya özel danışman olacak... 
</HEADLINE>
<TEXT>

     İsviçreli yayıncı Michael Ringier, gelecek yıldan itibaren özel danışmanı olarak çalıştıracağı eski Almanya Başbakanı Gerhard Schröder ile Rus pazarında yayılmayı hedeflediğini söyledi. 
     Alman Bunte dergisiyle röportaj yapan Ringier, "Bugüne kadar Rusya’dan uzak durduk. Gerhard Schröder olmasaydı, Rusya’da görüşmelerde bulunmak daha zor olurdu" dedi. 
     Schröder’in yakın dostu Ringier, eski Almanya Başbakanı’nın gazeteci eşi Doris Schröder-Köpf’ün de kendileri için çalışmasını istediğini ifade ederek Schröder’le çalışma konusunda Almanya’da yapılan genel seçimlerden önce de konuştuğunu ve anlaştığını kaydetti. 
     Stern dergisi de Schröder’in Ringier ile çalışmak için çok sayıda uluslararası bankanın teklifini geri çevirdiğini yazdı. 
     
</TEXT>
</DOC>
