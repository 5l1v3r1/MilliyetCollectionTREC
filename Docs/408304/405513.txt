<DOC>
<DOCNO> 405513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/dunya/axdun01.html </URL>
<DATE> 2005/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da 19 cesur tarihçiye destek 
</HEADLINE>
<TEXT>


Ülkede, 'Tarih yasalarla yazılmaz' tartışması büyüyor. Fransız tarihçiler, 'Ermeni soykırımı yasası' da dahil, 4 yasanın iptali için yapılan çağrının arkasında birleşti 

SABETAY VAROL Paris 


Fransa'da 19 ünlü tarihçinin, aralarında "Ermeni soykırımı yasası"nın da bulunduğu 4 yasanın iptali için yaptığı çağrı, "Yasa yoluyla tarih yazılmalı mı, yazılmamalı mı " tartışmasını alevlendirdi. Cumhurbaşkanı Jacques Chirac, Meclis Başkanı Jean Louis Debre'yi "parlamentonun faaliyeti ve tarih" konulu bir rapor yazmakla görevlendirdi. 
Tartışmaya üç tam sayfasını ayıran "Liberation" gazetesi sütunlarını, 19 tarihçinin ortak deklarasyonuna destek verenler ile karşı çıkanların imzalarına açtı. Gazete genel olarak tarihçilerin, imzacı 19 isim etrafında blok oluşturduğunu, ancak parlamentonun söz konusu yasaları iptal etme ihtimalinin çok düşük olduğunu yazdı. 

'Hayır diyoruz' 
İmzacıların başını çeken 2. Dünya Savaşı uzmanı tarih profesörü Jean Pierre Azema, "Yasa resmi bir gerçek dayatmak istediğinde, biz buna hayır diyoruz" dedi. Azema, özellikle sömürgeciliğin olumlu yanlarının da olduğunu ileri süren 23 Şubat 2005 tarihli yasanın tüm tarih öğretmenlerini tehdit ettiğini, bu nedenle deklarasyonun meslektaşları arasında genel kabul gördüğünü sözlerine ekledi. 

Karşı girişim de var 
"Soykırım ink rcılığı" davalarını üstlenen avukat Alain Jacubowicz ise 1990 tarihli "Gayssot Yasası"nın iptaline karşı tavır aldı. Jacubowicz, Ermeni soykırımının Fransa dışında cereyan ettiğini, Fransızların suça katılmadığını ve diğerinden farklı nitelikte olduğunu ekledi. 
Nazi avcısı Serge Klarsfeld ve "Shoah" filminin yapımcısı Claude Lanzmann da yayımladıkları bir karşı - deklarasyonla bu yasanın tarihçilere müdahale anlamına gelmediğini, sadece tarihi canice saptırma girişimine engel olma amacı taşıdığını iddia ettiler. 
Fransız Komünist Partisi raportörüne atfen "Gayssot Yasası" adı verilen yasa 2. Dünya Savaşı'nda Nazilerce Yahudi halkına karşı işlenen soykırım suçunu ink r etmeyi bir yıla kadar hapisle cezalandırıyor. 


</TEXT>
</DOC>
