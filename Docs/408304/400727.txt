<DOC>
<DOCNO> 400727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sonsiy07.html </URL>
<DATE> 2005/12/05/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
DYP, "Elazığ şapkası" gibi muhalefet edecek 
</HEADLINE>
<TEXT>

     DYP, AKP iktidarına karşı muhalefet dozunu yükseltiyor. 
     Bu politikanın ilk işaretleri kendini DYP Genel Başkan Mehmet Ağar’ın Başbakan Recep Tayyip Erdoğan’a yönelik "Kandil Dağı" daveti ve "dokunulmazlık" resti ile gösterirken, bir partili "Artık Elazığ kasketi gibi 8 köşeli konuşacağız" dedi. 
     Kayseri, Muğla, Antalya’nın ardından hafta sonu Hatay’da yapılacak meydan mitingi ile alanlara "kış mevsimi" dolayısıyla veda etmeye hazırlanan DYP, bununla birlikte "salon muhalefetine" start verecek. 
     DYP’de, buna karşın kamuoyunda yer yer yükselen "yetersiz muhalefet yapılıyor" eleştirilerine tepki gösterilirken, partili bir kurmay, "Bugüne kadar muhalefet yapmış olmak için muhalefet yapmadık" dedi. 
     Hükümete yol gösterme ve uyarma görevlerini yerine getirdiklerini vurgulayan DYP’li, iktidara verdikleri avansın sonuna gelindiğini kaydederek, "Artık Elazığ şapkası gibi 8 köşeli laflar edeceğiz. Bundan böyle daha köşeli muhalefet yapacağımızdan kimsenin şüphesi olmasın" diye konuştu. 
     
</TEXT>
</DOC>
