<DOC>
<DOCNO> 400315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/son/sontur23.html </URL>
<DATE> 2005/12/03/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Tokat Valisi Gürbüz, görevine başladı... 
</HEADLINE>
<TEXT>

     Hakkari Valiliği'nden Tokat Valiliği'ne atanan Erdoğan Gürbüz, görevine başladı. 
     Vali Gürbüz, Tokat Belediye Başkanı Adnan Çiçek, İl Emniyet Müdürü İhsan Ünal, vali yardımcıları ve bazı daire müdürleri ile sivil toplum kuruluşlarının yöneticileri tarafından Turhal İlçesi Kuruçay mevkiinde karşılandı. 
     Daha sonra makamında basın mensuplarına açıklama yapan Gürbüz, ''Sizlerle beraber, omuz omuza, gönül birliği yaparak bu yiğit Tokatlılara hizmet etmenin hazzını duyacağız. O bölgeler, zor bölgelerdi, ama vatan toprağı bölünmez bir bütünlüğü teşkil eder. Anayasamızda da ifadesini bulan, kamu görevlileri Türk Bayrağı'nın dalgalandığı her yerde görev yapar'' dedi. 
     Daha önce Tokat'ta görev yapan Vali Ayhan Nasuhbeyoğlu'nu yakından tanıdığını ifade eden Gürbüz, şöyle konuştu 
     ''Nasuhbeyoğlu, yetenekli bir meslektaşım. Hükümetimiz ve devletimizin tasarrufuyla değerli meslektaşım Hakkari iline atandı. Yine siyasi irade ve devletin tasarrufuyla biz de bu bölgede çalışmak için göreve başlıyoruz. Allah bizi mahcup etmesin. Bu bir bayrak yarışıdır. Bayrağı burada sizlerle birlikte dikmenin engin hazzını taşıyacağız. Basın her zaman bize yol gösterecek. Açıklıkla ifade ediyoruz ki, basın şeffaflığın öncülerinden biridir.'' 
     
     ''ARTIK TOKATLIYIM'' 
     Gürbüz, bir basın mensubunun Yüksekova Belediye Başkanı Salih Yıldız'ın bazı gazetelerde yer alan, ''Hakkari'de çıkan olayların faturası kaymakamlarımıza kesildi'' şeklindeki açıklamasıyla ilgili sorusu üzerine, bu soruyu yanıtlamak istemediğini söyledi. 
     Vali Gürbüz, sözlerini şöyle tamamladı 
     ''Şu andan itibaren Tokat Valisiyim. Bu nedenle artık oradaki yeni Valimiz ona cevap verebilir. Göreve imza attığım andan itibaren ben Tokatlıyım. 1 Kasım'dan geldiğim güne kadar her olayın başında Vali olarak ben vardım. Şemdinli ve Yüksekova olaylarının başında. Tabiri caizse olayın başında ben yer alırım. Nerede bir olay varsa beni orada göreceksiniz. Polisimizle, askerimizle, halkımıza destek verebilmek amacıyla her olayın başında ben ve diğer görevli arkadaşlar beraberiz.'' 
     
</TEXT>
</DOC>
