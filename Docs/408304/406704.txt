<DOC>
<DOCNO> 406704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sonsiy01.html </URL>
<DATE> 2005/12/26/ </DATE>
<TIME> 01.20 </TIME>
<AUTHOR>  </AUTHOR>
<HEADLINE>
Unakıtan Karadeniz Sahil yolu, iktidarımız döneminde bitecek 
</HEADLINE>
<TEXT>

     Maliye Bakanı Kemal Unakıtan, Karadeniz Sahil Yolu'nun, iktidarları döneminde bitirileceğini söyledi. 
     Unakıtan, 2006 Yılı Merkezi Yönetim Bütçe Kanunu Tasarısı ile 2004 Mali Yılı Kesinhesap Kanunu tasarılarının maddelerinin görüşülmesi sırasında, milletvekillerinin sorularını yanıtlarken, Karadeniz Sahil Yolu Projesi'nin, ''geçmişte yapılan yanlışlar nedeniyle'' kangren haline geldiğini ifade etti. 
     Kangren haline gelen bu yarayı sardıklarını ve önemli ölçüde yol aldıklarını ifade eden Bakan Unakıtan, ''Karadeniz Sahil Yolu'nu iktidarımız döneminde bitireceğiz'' dedi. 
     CHP milletvekillerinin, İzmir'e yaptığı bir gezide özel uçak kullanmasını devamlı gündeme getirerek, soru sorduklarını ifade eden Unakıtan, şunları söyledi 
     ''Ben bu ülkenin Maliye Bakanıyım. Sivil toplum örgütleri ve özellikle sanayi ve ticaret odaları, beni sürekli törenlerine davet ediyorlar. Yoğun programım nedeniyle bu davetlere gitmek için bazen tarifeli seferler yeterli olmuyor. 
     O geziye gelince İzmir Ticaret Odası, bir ufak uçak tuttu, biz de bürokratlarımla beraber gittik. Gitmeyelim mi yani... Hanımla beraber gitmişiz, ayıp değil mi ne olmuş, gitmeyelim mi yani. Bakın iş yapıyorum burada, dalga geçmiyorum ben... Kalkıp, ikide bir soruyorsunuz bana ben ne bileyim o uçak kime ait... Kiralamışlar biz de gittik.'' Anavatan Partisi Erzurum Milletvekili İbrahim Özdoğan, Başbakan Yardımcısı Mehmet Ali Şahin'in, kendisine yönelik, ''Bu partiden seçilip sonra DYP'ye geçeceksiniz, orada da GİK'e alınmadığınız için ANAP'a geçeceksiniz. Sonra gelip, burada ahlak dersi vereceksiniz. Önce, seçmenleriniz ve kamuoyu nezdinde aklanıp gelin buraya'' sözleri hatırlatarak, ''Benim herhangi bir sindirim sorunum yok. Ben tertemiz bir insanım ve istediğim yere giderim. Siz CHP'den aldıklarınıza bakın. Ben cıscıbıldak, mutlu bir insanım. Mehmet Ali Şahin de Necmettin Erbakan'ın yanındaydı ve avukatıydı. Niye AKP'ye geçti'' diye konuştu. 
     
     ''SAKIN GİTMEYİN'' 
     Anavatan Partisi Şanlıurfa Milletvekili Turan Tüysüz, partisinin düzenlediği halkla buluşma toplantılarında, ''iktidar sözcülerinin çizdiği Türkiye'den, farklı bir Türkiye'' gördüğünü belirterek, ''Sakın ola siz de halka gitmeyin. Ben size bunu tavsiye etmem zarar görürsünüz. Siz bir an önce kendinize çeki-düzen verin'' dedi. 
     AK Parti Samsun Milletvekili Musa Uzunkaya, kardeşinin Emniyet Müdürü olması, kuzeninin ise DSİ'de önemli bir göreve getirilmesine ilişkin eleştirileri yanıtlarken, ''Kardeşim, okulunu birincilikle bitirmiş ve bu görevi yıllar öncesinde hak etmiştir. Daha önce yapılmamasının nedenini önceki İçişleri bakanları açıklamalı. Aynı şekilde kuzenim de bu görevi fazlası ile hak etmiş bir kişidir'' diye konuştu. 
     Bütçe maratonu, tasarının 11. maddesi üzerindeki görüşmelerle sürüyor. 
     
</TEXT>
</DOC>
