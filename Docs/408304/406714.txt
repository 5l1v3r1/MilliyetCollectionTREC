<DOC>
<DOCNO> 406714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sonsiy12.html </URL>
<DATE> 2005/12/26/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Unakıtan Yolsuzlukların üzerine gidersen bütçe açıkları düşer 
</HEADLINE>
<TEXT>

     Maliye Bakanı Kemal Unakıtan, özelleştirme gelirlerinin, Türkiye’nin borçlarının yapılandırılmasında kullanılacağını söyledi. 
     TBMM Genel Kurulu’nda, 2006 yılı Merkezi Yönetim Bütçe Kanunu Tasarısı’nın maddeleri üzerindeki görüşmelere, 13. maddeden devam edildi. 
     Tasarının maddelerinin görüşmeleri sırasında milletvekillerinin sorularını yanıtlayan Unakıtan, AK Parti hükümetleri öncesi Türkiye’nin iç ve dış borç stokunun çevrilemez duruma geldiğini söyledi. İktidarları döneminde faizlerin düştüğünü ve Hazine’nin daha uzun vadeli borçlanmaya başladığını ifade eden Unakıtan, bütçe açığını düşürdüklerini de kaydetti. Unakıtan, "Lafla peynir gemisi yürümüyor. 
     Her türlü savurganlığı önler, yolsuzlukların üzerine gidersen, bütçe açıkları düşer. Biz bu neticeyi gösterdik" dedi. 
     Unakıtan, iktidarı devraldıkları dönemdeki faizlerle bugüne gelinmiş olunsaydı, Türkiye’nin bugün hiç altından kalkılamayacak borç yüküne sahip olacağını anlatarak, "Yani torununun torunu altından kalkamazdı. Borç yükü 90-100 katrilyon liranın üzerinde olurdu. Ne bütçeyle ne başka bir şeyle kalkardı bu borçlar. Bir takım şeyler söylerken, hesap yaparak konuşmak lazım" diye konuştu. 
     Özelleştirmenin "yapısal bir reform" olduğunu belirten Unakıtan, geçmiş dönemlerde Türkiye’yi yönetenlerin, özelleştirmeyi "ağızlarında sakız yaptıklarını ve yüzlerine gözlerine bulaştırdıklarını" öne sürdü. 
     
     "TÜRKİYE TARİHİNDE GÖRÜLMEDİ" 
     Kemal Unakıtan, özelleştirme uygulamaları dolayısıyla "aslı astarı olmayan iddialarla karşı karşıya kaldıklarını" belirterek, Hükümet’in, 3 yılda 33 milyar dolara yakın özelleştirme yaptığını söyledi. Unakıtan, "Bu, Türkiye tarihinde görülmemiş bir özelleştirmedir. Özeleştirme gelirlerini, Türkiye’nin borçlarının yapılandırılmasında kullanacağız. Bu parayı alıp da bütçenin giderleri kısmına koymuyoruz" dedi. 
     CHP grubu adına söz alan Ankara Milletvekili Yakup Kepenek, kullanılmayan bütçe ödeneklerinin gelecek yıla devri konusunda Türkiye Bilimsel ve Teknik Araştırma Kurumu’na sağlanan kolaylıkların üniversitelere de tanınmasını istedi. Kepenek, "Hükümet’in üniversitelere üvey evlat muamelesi yaptığını, düşmanca bir tavırla yaklaştığını" öne sürdü. 
     
     "ŞİDDETE KARŞI ASKERDE EĞİTİM" ÖNERİSİ 
     Anavatan Partisi Iğdır Milletvekili Dursun Akdemir ise Hükümet’in, işsizlik sorununun çözümüne yönelik projeler üretemediğini ileri sürdü. 
     Türkiye’nin en önemli sorunlarından birinin, toplumsal ve aile içi şiddet olayları olduğunu belirten Akdemir, Türk Silahlı Kuvvetlerinde TSK er ve erbaşlara, şiddetle mücadele yöntemlerinin öğretilmesi gerektiğini, bu konuyu Milli Savunma Bakanlığı’nın değerlendirmesinin yerinde olacağını kaydetti. 
     CHP Çanakkale Milletvekili İsmail Özay, "içki yasağı"na ilişkin eski ve yeni genelgeler arasında bir fark olmadığını, ancak yaklaşım ve uygulamada "fark" olduğunu savundu. İçki yasağı dolayısıyla kapatılan bir yer olmadığı yönündeki açıklamaları eleştiren Özay, "Türkiye muz cumhuriyeti değil... Niyetiniz önemli, alınan kararlar önemli" diye konuştu. 
     Özay, bütçeden il özel idarelerine ve büyükşehir belediyeleri ile Köylerin Altyapısının Desteklenmesi Projesi’ne KÖYDES yapılacak Hazine yardımlarını, "erken seçimin işareti" olarak değerlendirdi. 
     Anavatan Partisi Mersin Milletvekili Hüseyin Özcan, Hükümet’in "toz pembe bir bütçe" sunduğunu, gerçeğin ise tam tersi olduğunu savunarak, Maliye Bakanı Unakıtan’ı, "sanayi çarşılarında siftah yapamayan esnafı ziyaret etmeye" çağırdı. 
     Yurtdışında para toplanan ve "yeşil sermaye" diye adlandırılan holdinglerle ilgili iddialara değinen Özcan, kendisine gelen bir mağdurun, "eskiden kapatılan RP içinde olan, şimdi AK Parti’de bulunan bir milletvekilinin, il müftüsüyle Almanya’ya giderek para topladığını söylediğini" iddia etti. Özcan, "Siyasetçi, neden il müftüsünü alıp gidiyor" diye konuştu. 
     Şahsı adına konuşan AK Parti Aksaray Milletvekili Ruhi Açıkgöz, KÖYDES Projesi’ne yaklaşık 2 katrilyon lira aktarıldığını belirterek, bunun da bütçenin sosyal boyutunun olduğunu göstermeye yeterli olduğunu söyledi. 
     Genel Kurul’da, 2006 Yılı Merkezi Yönetim Bütçe Kanunu Tasarısı’nın 2 maddesi daha kabul edildi. 
     Genel Kurul’da, 15. madde üzerindeki görüşmeler devam ediyor. 
     
</TEXT>
</DOC>
