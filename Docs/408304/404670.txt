<DOC>
<DOCNO> 404670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sondun36.html </URL>
<DATE> 2005/12/19/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
ABD'de fakirler zenginlerden, erkekler kadınlardan daha cömert 
</HEADLINE>
<TEXT>

     ABD'de federal vergi verilerine dayalı bir araştırma, hayır işleri için yapılan bağışlar konusunda nispeten yoksul olanların zenginlerden, zengin bekar erkeklerinse zengin bekar kadınlardan daha cömert olduğunu ortaya koydu. 
     Amerikan İç Gelir Hizmetleri rakamlarının mevcut olduğu son yıl olan 2003 verilerine göre yapılan araştırma, bağışlarda yılda 50 bin ila 100 bin dolar arasında kazananların, 10 milyon dolardan fazla kazananlardan daha cömert olduğunu gösterdi. 
     Araştırma sonuçlarına göre, çalışma yaşında bulunan Amerikalılar arasında en az bağışta bulunanları 10 milyon doların üzerinde gelire sahip 35 yaşın altındaki 285 vergi mükellefiyle 500 bin ila 1 milyon dolar arasında gelir elde eden 18 bin 600 vergi mükellefi oluşturuyor. İlk grubun yatırım varlığının ortalama 101 milyon dolar, ikinci grubunsa 2,4 milyon dolar olduğuna dikkat çekiliyor. 
     Bu iki grubun bağışlarının, servetlerinin sadece ortalama yüzde 0,4'ünü teşkil ettiği belirtilirken, aynı yaş grubunda olup da yılda 50 bin-100 bin dolar gelir elde edenlerinse servetlerinin yüzde 2,5'i oranında bağışta bulunduklarına ve bunun da servetlerine olan oranı itibariyle ilk iki grubun altı katı bağışta bulundukları anlamına geldiği kaydediliyor. 
     San Francisco'daki NewTithing Group adlı sivil toplum kuruluşu tarafından yapılan araştırmanın, zenginlerin hayır işleri için bağışlarda daha cömert davranmasını teşvik etme amacına yönelik olduğu belirtiliyor. 
     
     148,5 MİLYAR DOLAR BAĞIŞ 
     NewTithing Group Başkanı Tim D. Stone, Amerikalı vergi mükelleflerinin 2003 yılı için yaptıkları 148,4 milyar dolarlık bağışın vergiden düşüldüğünü belirtirken, Amerikan Bağış Toplama Konsülü isimli kuruluşun verilerine göreyse bu rakam aynı yıl için 180,6 milyar dolar oldu. 
     Araştırmaya göre, yılda 200 bin doların altında kazanan 35 yaşından genç çalışanlar servetlerinin yüzde 1,87'sini, aynı miktarda gelir elde eden 35-50 yaş arasındaki çalışanlarsa daha az oranda bağışta bulunuyor. Aynı yaş grubunda 50 bin ila 100 bin dolar arasında gelir elde edenler servetlerin yüzde 2'sini bağışlarken, bu yaş grubunda olup da 10 milyon dolardan fazla gelire sahip olanlar da servetlerinin yüzde 1,54'ünü bağışlıyor. Böylece orta yaşlı milyonerlerin genç milyonerlerden üç kat daha cömert oldukları belirtiliyor. 
     Bekar erkeklerin bekar kadınlara göre daha cömert olduğunu da gösteren araştırma, Amerikan toplumundaki zengin bekar erkek grubunun servetlerinin yüzde 1,5'ini, aynı durumdaki kadınlarınsa yüzde 1,1'ini bağışladıklarını ortaya koyuyor. 
     Ancak zenginlik arttıkça erkeklerle kadınlar arasındaki bu orantı tersine dönüyor. En zengin 247 bekar kadının her birinin 2003 yılında ortalama 2,68 milyon dolar bağışta bulundukları belirtilirken, en zengin 655 bekar erkeğin her birinin bağışta bulunduğu ortalama miktarın 1,95 milyon dolar olduğu kaydediliyor. 
     
</TEXT>
</DOC>
