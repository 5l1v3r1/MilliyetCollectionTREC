<DOC>
<DOCNO> 402640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/spor/ydilmen.html </URL>
<DATE> 2005/12/12/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Kulak düz tutuldu 
</HEADLINE>
<TEXT>



Ligin lideri Fenerbahçe sezon başından beri ilk kez kulağını doğru, yani kestirmeden tuttu. Daha önceki haftalarda hatırlıyoruz hep tersten tutuyordu. Neydi bu kulağını tersten tutma maça sürekli rölanti başlıyor, devamında skora göre oyunun sonlarında çok yüksek tempo yapıyor ve skoru lehine çeviriyordu. Ya geriden geliyor öne geçiyor, ya da berabere giden maçların son dakikalarında sonuca ulaşıyordu. Bu kez doğrusunu yaptı bence. Müthiş bir tempo ile başladı. Eksiklerine rağmen belki de sezonun en iyi futbolunu oynayarak çok haklı bir galibiyet elde etti. 
Fenerbahçe özellikle ilk 15 dakikada müthiş bir pres uygulayarak, rakibini top kayıplarına itti. Kendisi de öne çabuk oynayarak Erciyesspor'un savunma dengesini bozdu, bol bol pozisyon buldu. Elektrik kesintisi, vesaire derken maç 2-0 oldu. Fenerbahçe daha sonra oyunu rölantiye aldı, disiplinden kopan Erciyesspor'un arkasına zaman zaman sarkarak pozisyon üretmeye devam etti, üçüncü gol de geldi. 

Böyle oynamalı 
İyi oynadı dediğimiz Fenerbahçe'nin tek problemi ve en önemli sorunu, skor avantajını yakaladıktan sonra top rakipteyken maçın başında gösterdiği disiplinden uzaklaşmasıydı. Farkına varmadan rakibine 3-4 net pozisyon verdi. 2-0'a kadar Volkan'ı hiç ekranda görmezken, skor üstünlüğüne rağmen takım savunması, konsantrasyon eksikliği yüzünden ciddi hatalar yaptı. Ama Fenerbahçe böyle oynamalı. Çünkü tempoyu maçın başında koyarlarsa dünkü gibi maçı erken koparırlar. Rakip takımın direncini kırarlar. Bireysel anlamda takım toplu halde iyi oynarken, Marco Aurelio, Tuncay ve Ümit Özat ekstra iyi işler yaptı. 
Maçın hakemi Selçuk Dereli, mükemmel bir maç yönetti. Sadece Volkan'ın pozisyonunda yardımcıya uydu. Dışarıda mı, içeride mi pek anlaşılmadı. 
Özetle, Fenerbahçe zor gözüken deplasmanı maçın başındaki mükemmel temposu ile rahat bir şekilde geçti. 



</TEXT>
</DOC>
