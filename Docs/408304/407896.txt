<DOC>
<DOCNO> 407896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sondun20.html </URL>
<DATE> 2005/12/30/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Medreselerdeki yabancı öğrenciler ülkeyi terk etsin 
</HEADLINE>
<TEXT>

     Pakistan Devlet Başkanı Pervez Müşerref, medreselerde eğitim gören yabancı öğrencilerden ülkeyi terk etmelerini istedi. 
     Londra'da 7 Temmuz'da düzenlenen bombalı saldırıların, üçü Pakistan kökenli 4 failinden en az birinin medrese eğitimi gördüğünün ortaya çıkmasından sonra Müşerref'in verdiği bu emir, yabancı öğrencilerin yarına kadar ülkeyi terk etmelerini öngörüyor. 
     İçişleri Bakanı Aftab Ahmedhan Şerpao, öğrencilerin ülkeyi terk ederken bazı idari sorunlarla karşılaşabilecekleri uyarısında bulundu ve hükümetin, ülkeyi terk etmeyen öğrencilerin zorla sınır dışı edilmesi konusunu görüştüğünü belirtti. 
     Şerpao, ''Öğrencilerin ayrılmalarıyla ilgili düzenlemeler medreselerin sorumluluğunda. Kararın uygulamasında bize yardımcı olmaları için medreselere baskı yapıyoruz'' dedi. 
     Bu arada, İttihat-ı Tanzim-ül Medaris imamlarından Mevlana Gulam Resul, öğrencilerin sınır dışı edilmesi uygulamasına direneceklerini söyledi. ''Yabancı öğrencilerin dönmesini kimse istemiyor'' diyen Resul, hükümetin güç kullanması halinde öğrencilerin gözaltına alınmaya razı olacaklarını belirtti. 
     Resul, hükümetin bu kararı, Avrupa ülkeleri ve ABD'ye memnun etmek için aldığını iddia etti ve öğrencilere, eğitimlerini tamamlamaları için fırsat verilmesini istedi. 
     Öte yandan, Sindh kentinde yetkililerin, bu kentteki medreselerde okuyan 92 yabancı öğrencinin vizesini iptal ettikleri ve öğrencilere ülkeyi terk etmeleri için 7 gün süre verdikleri bildirildi. 
     Pakistan'da, genellikle fakir aile çocuklarının gittiği, eğitim, barınak ve gıda sağlayan 12 bin kadar medrese bulunuyor. Bu medreselerde, 700 kadar yabancı öğrenci eğitim görüyor. Yabancı öğrenci sayısının, Pakistan'ın vize şartlarını katılaştırmasının ardından azaldığı göze çarpıyor. 
     
</TEXT>
</DOC>
