<DOC>
<DOCNO> 403614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sondun14.html </URL>
<DATE> 2005/12/15/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Bakan'dan yanlış tsunami alarmı özrü... 
</HEADLINE>
<TEXT>

     Tayland'da, tsunami uyarı sisteminin yerleştirilmesi ve denetlenmesinden sorumlu Bakan Suranand Vejjajiva, Andaman Denizi sahilinde tsunami erken uyarı sisteminin dün yanlışlıkla çalması yüzünden özür diledi. 
     Vejjajiva, geçen yıl meydana gelen felakette çok sayıda can kaybının olduğu Andaman Denizi sahilinde çalınan uyarı sistemiyle ilgili olarak, sistemin öngörüldüğü gibi Cuma günü deneneceğini belirtti ve ''Böyle bir kaza meydana gelmemeliydi'' dedi. 
     Bu arada, yanlış alarm yüzünden yaralanan ya da eşyalarını kaybeden bazı kişilere tazminat ödeneceği açıklandı. 
     Tayland'da geçen yıl 5400 kişinin öldüğü kıyı köylerinde kazayla çalan siren sesiyle birlikte binlerce kişinin canını kurtarmak amacıyla kaçmaya çalıştığı, panik sırasında kazalar ve yaralananlar olduğu belirtilmişti. 
     Ulusal Afet Uyarı Merkezi yöneticisi Plodprasop Suraswadi de, güney sahillerinde bulunan erken uyarı sisteminin düğmesine bir şirket çalışanın yanlışlıkla bastığını, olanlar nedeniyle özür dilediklerini söylemişti. 
     Hint Okyanusu'nda geçen yıl 26 Aralık'ta meydana gelen ve 12 ülkeyi etkileyen tsunami felaketinde, çoğu Endonezya'nın Açe eyaletinden olmak üzere yaklaşık 216 bin kişi hayatını kaybetmişti. 
     
</TEXT>
</DOC>
