<DOC>
<DOCNO> 406952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sondun23.html </URL>
<DATE> 2005/12/27/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Şiddet yeniden tırmanışta Eczacılar kaçırılıyor 
</HEADLINE>
<TEXT>

     Genel seçimlerin ardından şiddet olaylarının yeniden tırmanışa geçtiği Irak'ta, başkent Bağdat'ta 3 ceset bulunduğu, diğer kentlerde de çeşitli saldırılar düzenlendiği bildirildi. 
     Irak polisi, Bağdat'ta bulunan 3 cesette kurşun izleri ve işkence yapıldığına dair izler görüldüğünü açıkladı. Felluce'nin batısındaki Kaldiye bölgesinden olduğu belirtilen bu kişilerin, 1 hafta önce Bağdat'a hareket ettikten sonra kayboldukları kaydedildi. 
     Samarra'da, silahlı kişilerin işine gitmekte olan bir ilaç fabrikasının yöneticisini kaçırdıkları kaydedildi. Tikrit'te de bir kadın eczacı silahlı kişilerce kaçırıldı. 
     Bu arada çeşitli kentlerde Irak polisini hedef alan saldırılar sürdü. Kerkük'te devriye gezen polislere düzenlenen saldırıda 1 polis öldü, biri asker iki kişi yaralandı. Bağdat'ın güneyindeki Mehavil'deyse yine bir devriyenin hedef alınması sonucu 1 polis öldü, ikisi yaralandı. 
     Öte yandan, Amerikan ordusundan yapılan açıklamada, Kaldiye'de daha önce çatışmada yaralanan bir Amerikan askerinin hayatını kaybettiği belirtildi. 
     Bu sabah Bağdat'ın batısında bir Amerikan helikopterinin düşmesi sonucu 2 Amerikalı pilot ölmüştü. 
     Irak'ta, 15 Aralık'ta yapılan genel seçimler sırasında hafifleyen şiddet olayları dün yeniden tırmanışa geçmiş ve çeşitli kentlerde onlarca kişi yaşamını yitirmişti. 
     
</TEXT>
</DOC>
