<DOC>
<DOCNO> 405875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/spor/spo04.html </URL>
<DATE> 2005/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da harek t başladı 
</HEADLINE>
<TEXT>


Bordo - mavili yeni yönetim, Halilhodziç'in takviye ısrarı üzerine kolları sıvadı. İlk etapta Özgür'ün Ankaraspor'a gidişine onay verildi, Fatih Akyel de listeye eklendi 


Nuri Albayrak başkanlığındaki Trabzonspor yönetimi, Teknik Direktör Vahid Halilhodziç'in transfer talebine cevap vermek için düğmeye bastı. 
Ankaraspor ile anlaşan Özgür'ün transferine izin veren yönetim, kadro dışı bırakılan Emrah Eren'e gelen teklifleri de değerlendirmeye başladı. Yunanistan'ın PAOK kulübünden ayrılan Fatih Akyel'in menajeri aracılığıyla gelen teklif de masaya yatırıldı. Bu konudaki son kararı Boşnak hocanın vereceği açıklanırken, Fatih'in kendisini isteyen Rizespor ile de flörtte olduğu bildirildi. Bordo-mavililer, geçen hafta gizlice Rize'ye gelerek şehri gezdiği bildirilen Fatih Akyel konusunda komşu kentin yönetiminden Halilhodziç kararını verene kadar beklemeleri ricasında bulundu. Talip oldukları Emrah'ın transferinde kolaylık sağlayacaklarını ileten yönetimin, bu şekilde Fatih için zaman kazandığı öğrenildi. 
Albayrak yönetimi, eski yönetiminin listesindeki Uğur Boral ve kaleci Gökhan için Gençlerbirliği Başkanı İlhan Cavcav ile de temasları sıklaştırdı. Ancak Cavcav'ın Mehmet Yılmaz, Hasan Sönmez ve Volkan'ı istemesi sıkıntı yarattı. 

Futbolcular bayram yaptı 

Trabzonspor'un yeni yönetim kurulu, ilk olarak futbolculara ekim ve kasım ayından kalan alacaklarını ödedi. Prim, maaş ve maç başı alacakları olmak üzere oyunculara toplam 1 trilyon lira dolayında ödeme gerçekleştirildi. Asbaşkan Haşim Sayitoğlu, "Tatile huzurlu bir biçimde çıkmalarını ve hak ettiklerini almalarını istedik" dedi. 

Eller vedalaştı 

Sezon başında Fluminense'den alınan, ancak bekleneni veremeyen Fabiano Eller kulüpten ayrılıyor. Vatandaşı Jefferson ile ülkesine gitmeden önce takım arkadaşlarıyla vedalaşan Eller'in, anlaşmaya vardığı Internacional kulübe ile sözleşme imzalayacağı bildirildi. Trabzonspor'un bu transferden 800 bin dolar alacağı, Jun için de Alman Wolfsburg ile önümüzdeki günlerde son görüşmenin yapılacağı öğrenildi. 

İlk rakip Genk 

Fatih Karagümrük maçı sonrası tatile çıkan Trabzonspor, 3 Ocak'ta iş başı yapacak. Üç gün Trabzon'da çalışacak olan Karadeniz ekibi, daha sonra Antalya'ya geçecek. Lara Kervansaray Otel'de 14 Ocak'a kadar kamp yapacak olan Trabzonspor, 13 Ocak'ta Belçika 1. Ligi ekiplerinden Genk ile hazırlık maçı oynayacak. 

Onay'dan sitem var 

Federasyonu'nun eski Başkan Baş Danışmanı ve Genç Milli Takımlar Koordinatörü Gündüz Tekin Onay, mevcut yönetim ile Fatih Terim'e ilginç mesajlar gönderdi. 
Onay, 17 aydır sustuklarını belirtip, "Bu cesaretsizlikten, korkudan değildi. Gerçekler yansıtılmayınca, emeğimizi medyaya aktarmak istedik" dedi. 
Terim'e, Danimarka maçı öncesi bir mektup gönderdiğini ve daha sonra ilişkilerinin koptuğunu kaydeden Onay, "Ona kırgınlığım yok. Hedefimiz 2008'di. O hedefe Fatih Terim de ortak oldu. Bu projeyi hazırlayanların isimlerini telaffuz etmemeleri talihsizlik. Proje yeniyse, '3 ayda nasıl bu araştırmaları yaptınız' diye sorarlar. Genç takımlardaki başarı karşısında herkes bize 'nasıl yaptınız' diye soruyor. UEFA, Avrupa futboluna katkıdan dolayı teşekkür ediyor, ama federasyon etmiyor" ifadelerini kullandı. 
Hayata geçirdikleri UEFA Antrenör Lisansı hakkının kaybedildiğini belirten Onay, "2-3 ay önce İrlanda'ya gittiler. Şimdi UEFA'ya teslim olarak her şeyi sil baştan yapıyorlar" yorumunu yaptı. 


</TEXT>
</DOC>
