<DOC>
<DOCNO> 403109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sonspo04.html </URL>
<DATE> 2005/12/13/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Galatasaray'da kongre kulisleri 
</HEADLINE>
<TEXT>

     Camianın önde gelen isimlerinden baskı gören Ali Dürüst’ün, Ünal Aysal’dan destek alması halinde başkanlığa aday olacağı öğrenildi . 
     
     Kilit isim Ünal Aysal 
     Galatasaray cephesinde kongre kulisleri kapalı kapılar ardında devam ediyor. Genel Kurul’da Başkan Özhan Canaydın’a karşı aday olabileceğinin sinyallerini veren Yiğit Şardan’ın ardından, gözler bir önceki dönemde ikinci başkanlık görevini üstlenen Ali Dürüst’e çevrildi. Camianın önde gelen bazı isimlerinin, Aday ol'' baskısıyla karşı karşıya olan Dürüst’ün, Ünal Aysal’dan destek alması durumunda yarışa gireceği öğrenildi. Dürüst, Aysal cephesinden en az Özhan Canaydın’a verdiği kadar destek bekliyor. Kulübün önde gelen isimleri Aysal’ın, Dürüst’le hareket edebileceği görüşünü savunuyor. 
     
     Dürüst turlara başlıyor 
     Ali Dürüst isminin yeniden ön plana çıkması üzerine, daha önce aday olabileceğinin sinyallerini veren Yiğit Şardan da beklemeye çekildi. Şardan’ın, Ali Dürüst ile görüşüp, adaylığını açıklaması durumunda kendisine destek vermeye hazır olduğunu bildirdiği öğrenildi. Şardan’ın, Kararınızı bekliyorum. Eğer başkanlık için adaylığınızı açıklarsanız, yanınızda olurum'' dediği iddia edildi. Galatasaray’da genç kongre üyelerinin ısrarla aday olmasını istediği Ali Dürüst’ün önümüzdeki günlerde camianın önde gelen isimleriyle buluşması ve üyelerin nabzını tutması bekleniyor. 
     
</TEXT>
</DOC>
