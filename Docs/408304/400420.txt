<DOC>
<DOCNO> 400420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/yazar/tamer.html </URL>
<DATE> 2005/12/04/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Uyuşturucu baronu serbest, üniversite rektörü hapiste 
</HEADLINE>
<TEXT>

Prof. Aşkın'ı neden mi destekliyorum Bana göre bir entellektüele yapılan bu acımasızca muamele, hukuk kılıfı giydirilmiş siyasi linçtir 

Ankaralı okurum Mine Karadoğan ne güzel yazmış "Köşeniz, Prof. Yücel Aşkın'a karşı tıpkı sizin gibi gizli ve pasif suçluluk duygusuyla rahatsızlık duyan çok sayıda insana bir buluşma adresi sağlamış durumdadır. Böyle bir zemine gerek varmış, lütfen buna devam ediniz. 
Suçluluk duyanlar oldukça kalabalık. Belki de kalabalığımız etkili olur. Sayın Hocamızın da köşenizi takip ettiğini bildiğimize göre, biz suçluluk duyanlar kendisine mesajlarımızı böylece iletebiliriz. Bırakınız bu hazin iletişim de, olayı yakından takip edenler tarafından izlensin..." 
Bu anlamlı mesajı dikkate almamam mümkün mü Ancak masama yığılmış faks ve e - postalarda dile getirilen bazı sorulara da yanıt olabileceği düşüncesiyle bugün söz benim Örneğin okurum Necati Dönmez, "Yücel Aşkın'a niçin destek veriyorsunuz bir anlasam, ben de aranıza katılacağım" diye soruyor. Hemen yanıtlayayım 

Bu siyasi bir linçtir 
1 Ben Prof. Yücel Aşkın'ı, bir entellektüele yapılan acımasızca muameleye karşı olduğum ve Van'da yaşananların, hukuk kılıfı giydirilmiş bir siyasi linç olduğunu düşündüğüm için destekliyorum. 
2 Ben Meral Tamer olarak, "Yücel Aşkın'ın hiçbir suçu yoktur" diyemem. Ama suçu vardır da diyemem. İstanbul'da oturup, da Van'daki rektörün ne yaptığını, 7 - 8 yıllık icraatının hukuk karşısında pırıl pırıl olup olmadığını bilemem. Olabilir de, olmayabilir de... 
3 Rektörlük yapmış ve yapmakta olan birçok dostum, Türkiye'nin mali mevzuatının çok katı olduğunu, dolayısıyla da istisnasız bütün rektörlerin iş yapabilmek için zaman zaman kuralların etrafından dolaşmaları gerektiğini söylüyorsa, onlara güvenirim. 

Hesap sorma yöntemi 
4 Her TC vatandaşı gibi Prof. Aşkın da, adil yargılanma hakkına sahiptir. Bir çok saygın hukukçu, rektörün tutuklanmasına gerekçe oluşturacak bir suç yok diyorsa, onların görüşlerini ciddiye alırım. 
5 Her rektör gibi Prof. Aşkın'ın da hesap verme sorumluluğu vardır. Ama hesap sormanın da hukukumuzda yolları - yöntemleri vardır. Bu hesap sorma yollarının şu anda istismar edildiği, Türkiye Barolar Birliği Başkanı Özdemir Özok gibi en yetkili ağızdan dile getiriliyorsa, Özok'a güvenirim. 

O artık bir sembol 
6 Cumhuriyet tarihimizde ilk kez bir rektör, eline kelepçe takılarak tutuklanmıştır. Aynı iktidar döneminde ve aynı Van ilinde eski bir milletvekilinin karakol basarak silah zoruyla kaçırdığı "uyuşturucu baronu" oğlu serbestçe dolaşırken yeri - yurdu, işi gücü belli bir rektörün aylardır hapiste tutulmasına, en gür sesimle isyan ederim. 
7 Van 100. Yıl Üniversitesi'nde yıllardır dinci bir siyasi örgütlenme olduğunu, akademisyen dostlarımdan çok dinlemiş, medyadan okumuşumdur. Prof. Aşkın'ın bu dinci kadroları tasfiye etmeye çalıştığı için iktidarın boy hedefi haline geldiğini de malumumdur. Tepkim, bir rektöre yapılan muamelenin biçimi ve bu muamelenin arkasında yattığını düşündüğüm saiklerle ilgilidir. 



</TEXT>
</DOC>
