<DOC>
<DOCNO> 400608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/yazar/altan.html </URL>
<DATE> 2005/12/05/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Diplomatik ziyafet 
</HEADLINE>
<TEXT>


Topkapı Sarayı'nda İslam Konferansı'na katılan delegelere verilen diplomatik ziyafet fevkalade başarılı geçmiştir. MSP'nin sevimli sakallıları, demokratik yoldan kalkınma hamlesinde, pilavla baklava arasında, döner kebabını seçmiştir. 

Sekiz yüz kişi için hazırlanmış ziyafete, halk sektöründen ve de kendiliğinden, iki bin sekiz yüz kişi daha katılmış Allah kelamı düşmeyen ağızlara, iri kıyım lokmalar atılmıştır. 

Misafirlere tepsilerle yemek taşıyan garsonlarla, tepsilerden yemekleri aşırmaya çalışan müminler arasında, esaslı bir dövüş olmuş Erbakan'ın uygarlık anlayışı da, bu arada tuzlanıp sövüş olmuştur. 
Garsonlar, ellerinde pilav tepsileriyle delegasyonlara servis yapmak isterken tepsilere doğru tekbir getirerek hücuma kalkan sakallılara karşı, ancak ayaklarını kullanabilişler ve misafir dışişleri bakanlarının tabaklarına, sol omuz üstünden porsiyon dağıtırken, sağ ayaklarıyla da üstlerine dalan sakallıların kıçlarına kıçlarına veriştirmişlerdir. 

Tepsiler havada dalgaya tutulmuş gemiler gibi, garsonlarla sakallıların elleri arasında geniş yelpazeler çizmiş misafirlerin tepesinden, döner kebaplarını elleriyle kapmaya uğraşan müminlerin başarılı gazasından ayran kazanı, Afrikalı dindarların ensesine devrilmiştir. 

Bazı garsonlar, tepsi ve servisi bir yana bırakıp, halk sektöründen ve de kendiliğinden lokantaya dolanlara, sille tokat girişmişler on yedi kadar Müslüman, dışişleri bakanı masaların altına saklanarak, bu görkemli diplomatik ziyafette, ancak selamete erişmişlerdir. 

Masaların altına saklanan dışişleri bakanlarına, Erbakan da, masaların altına girerek salavat getirmiştir. 
Yedi şef garson, uzun büfenin üstüne çıkarak sandalyeleri, üç yüz sakallı müminin kafasına geçirmiştir. 

Masaların altındaki dışişleri bakanlarıyla, masaların üstündeki şef garsonların arasında kalan Filistin Delegasyonu arkaya dönük kafa darbeleriyle enginar lengerini kurtarmaya çalışmışlar Endonezyalılar ise on beş dakikada Türk usulü ziyafete iyice alışmışlardır. 

Ziyafet kırk dört dakika sürmüştür. 
Elli beş garsondan yirmi ikisinin, gözü patlamış bin tabak kırılmış, altı yüzü çatlamıştır. Ellerinde pilav, baklava, döner kebabı taam eyleyen müminler arasından, bin on dördününün garsonlar mücadelesinde sakalları yolunmuş delegelerden büfeye kadar gelemeyenler de, yemek yedi addolunmuştur. 

Dönerci Ustası Recep, uzun ince bıçağıyla ortalığı yatıştırmak isterken, yerli sakallı müminlerle, Yemenli sakallı müminleri birbirine karıştırmış Erbakan, fasih bir Arapçayla "Yallah yallah" diyerek, Yemenlilerle Recep'i barıştırmıştır... 

Ziyafet sırasında sille tokat, tekme yumruk ve çalkalanan ayran kazanlarıyla, pilav lengerleri arasında Zerdezade Ahmet bin Nurül İsl mün Gaza hazretlerinin bir kasidesi okunmuştur. 

Erbakan 
- Biz Tunus'la Cezayir'i böyle aldık, demiştir. 
Doksan üç MSP'li mutfağa girip, aşçılarla çırakları tutsak almış, ne var ne yok hepsini yemiştir. 
Ezanlar okunmuş, ilahiler söylenmiş, tekbir getirilmiştir. 

Ziyafetin çok başarılı olması, misafirleri hayran bırakmış entarileri yırtıldığı için çok üşüyen Sudanlılar, battaniyelere bürünmüş, battaniye bulamayanlar titreye titreye yerlerde sürünmüştür. 

Ziyafetten sonra sakalı yolunmuş müminler, gözü patlamış garsonlar ve masaların altına saklanmış Müslüman dışişleri bakanları, hep birlikte şu ilahiyi söylemiştir 
Ehli imanın fezası derler buna 
Müslümanlığın gazası derler buna 
Eda edemedik ikramı 
Ziyafet kazası derler buna. 
Not 28 yıl önce yazılmış bir yazı... "Zurnada Peşrev Olmaz"dan... 



</TEXT>
</DOC>
