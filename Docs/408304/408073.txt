<DOC>
<DOCNO> 408073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sontur43.html </URL>
<DATE> 2005/12/30/ </DATE>
<TIME> 20.35 </TIME>
<AUTHOR>  </AUTHOR>
<HEADLINE>
Çorum'da bir iş merkezinde çıkan yangın korkulu anlar yaşattı... 
</HEADLINE>
<TEXT>

     Çorum'da, bir iş merkezinde doğalgaz dönüşüm çalışmaları sırasında çıkan yangının ardından oluşan duman nedeniyle üst katlarda mahsur kalan çoğu kadın yaklaşık 30 kişi itfaiye ekiplerince kurtarıldı. 
     Edinilen bilgiye göre, Yeniyol Mahallesi Sel Sokak'ta bulunan ve doktorların muayenehanelerinin yoğun olarak bulunduğu Ilıca İş Merkezi'nde doğalgaz dönüşümü için çalışma yapan işçiler, eski yakıt kazanını sökmek istedi. Bir işçinin elektrikli testere ile boru kesim çalışması yaptığı sırada, testereden çıkan kıvılcımların kazan dibindeki fuel oil ile temas etmesi sonucu yangın çıktı. 
     Kazanın dibindeki yakıtın bitmesi ile kendiliğinden sönen yangının ardından kazan dairesinde yoğun bir duman oluştu. Dumanın işhanının üst katlarına yayılması sonucu, doktorların muayenehanesine gelen hastaların da bulunduğu çoğu kadın yaklaşık 30 kişi mahsur kaldı. 
     Olay yerine gelen itfaiye ekipleri, 5 katlı bina içerisinde yoğun duman nedeniyle bulundukları bürolardan dışarıya çıkamayan vatandaşları kurtarmak için çalışma başlattı. Binada mahsur kalan yaklaşık 30 kişi, itfaiye aracının merdiveniyle pencerelerden dışarı çıkartılarak kurtarıldı. 
     Dumandan etkilenen 5 kişi, olay yerine gelen ambulanslarla Çorum Devlet Hastanesi'ne sevk edildi. 
     Yetkililer, olayla ilgili soruşturma başlatıldığını kaydettiler. 
     
</TEXT>
</DOC>
