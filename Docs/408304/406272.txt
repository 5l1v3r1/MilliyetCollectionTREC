<DOC>
<DOCNO> 406272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/son/sonsiy10.html </URL>
<DATE> 2005/12/24/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Bütçede ''Unakıtan'a tokat atsan suç olur mu '' krizi... 
</HEADLINE>
<TEXT>

     TBMM Genel Kurulu’nda, CHP Yalova Milletvekili Muharrem İnce’nin, Maliye Bakanı Kemal Unakıtan’a "Vatandaş telefon etti, ’O açık alnına bir tokat atsanız suç olur mu’ diye soruyor" sözleri, tartışmalara neden oldu. 
     Maliye Bakanı Unakıtan’ın bakanlığının 2006 bütçesi üzerinde yaptığı konuşması sırasında, CHP’li İnce’nin bu şekilde laf atmasına, AK Parti milletvekilleri tepki gösterdi. Bazı AK Parti milletvekilleri CHP sıralarına yürürken, TBMM Başkanvekili Nevzat Pakdil, CHP’li İnce’den, sözlerini geri amasını istedi. 
     CHP’li İnce de "sözlerin kendisine ait olmadığını, vatandaşın isteğini aktardığını" ifade etti. TBMM Başkanvekili Pakdil’in ısrar etmesi üzerine İnce, "Sayın Başkan, aynı vatandaştan mesaj geldi ’o açık alnını öpseniz olur mu’ diyor" dedi. 
     İnce’nin bu sözleri Genel Kurul’da gerginliği artırırken, CHP Grup Başkanvekili Haluk Koç, söz alarak Maliye Bakanı Unakıtan’ın esprili konuşmasına, İnce’nin maksadını aşan cümleler kullanarak cevap vermiş olabileceğini söyledi. 
     AK Parti Grup Başkanvekili Eyüp Fatsa da İnce’nin sözlerini geri almasını istedi. 
     TBMM Başkanvekili Pakdil, CHP’li İnce’den sözlerini düzeltmesini isteyerek, mikrofonu açtı. CHP’li İnce, "Hayatım boyunca sözlerimin ardında durdum. Mahkeme orada. Eğer sözlerimde suç varsa, Sayın Bakan beni mahkum ettirsin" diye konuştu. TBMM Başkanvekili Pakdil, bunun üzerine birleşime ara verdi. 
     
</TEXT>
</DOC>
