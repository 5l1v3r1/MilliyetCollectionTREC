<DOC>
<DOCNO> 405505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sonyas13.html </URL>
<DATE> 2005/12/21/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Hollanda'da yılın en başarılı öğrencisi Murat Ersoy 
</HEADLINE>
<TEXT>

     Hollanda'da, Lahey Üniversitesi Ekonomi Bölümü son sınıf öğrencisi Murat Ersoy 25 , ''yılın en başarılı öğrencisi'' seçildi. 
     Murat Ersoy, ülkedeki öğrenci dernekleri başkanları, yükseköğrenim öğrencileri sendikası başkanı ve Science Guide adlı derginin redaksiyonu tarafından yapılan seçimde, birinciliğe layık görüldü. 
     Hollanda'nın en başarılı öğrencisi seçilen Ersoy, Eğitim ve Bilim Bakanlığı Devlet Sekreteri Mark Rutte tarafından bakanlık binasında kabul edildi. 
     Devlet Sekreteri Rutte, Ersoy'u kutlarken, Ersoy'un ileride başarılı bilimsel çalışmalar yapacağını şimdiden gösterdiğini söyledi ve 350 avro tutarında kitap çeki verdi. 
     Murat Ersoy, okuldaki başarı düzeyi, öğretmen ve öğrenci arkadaşlarıyla olan iyi ilişkileri, Lahey ve çevresindeki Türk kökenli öğrencileri bir araya getiren ''Eurasia'' adlı öğrenci derneğini kurarak yaptığı başarılı çalışmalar, spora olan ilgisi ve öğrenci arkadaşlarına verdiği destek nedeniyle birinciliğe layık görüldü. 
     Hollanda'da orta boy yağlı güreşte ülke şampiyonluğu da bulunan Ersoy, yılın en başarılı öğrencisi seçilmesinin hemen ardından, ABD'deki Louisiana eyaletindeki bir üniversiteden 16 bin avro tutarında uzmanlık eğitim bursu teklifi aldı. 
     Murat Ersoy, AA muhabirine yaptığı açıklamada, tüm ülkedeki öğrenciler arasında yapılan bu seçimde birinci gelmesinden büyük mutluluk duyduğunu belirtti. 
     Ersoy, bunun, ülkedeki ikinci, üçüncü kuşak Türk gençlerinin başarısını göstermesi açısından anlamlı olduğunu söyledi. 
     Hollanda'ya 1960'lı yıllarda gelmiş birinci kuşak Konyalı bir işçi ailesinin çocuğu olan ve Lahey'de doğup büyüyen Murat Ersoy, yılın öğrencisi seçilmesinde, Türk öğrenci ve akademisyenleri bir araya getiren Eurasia adlı derneğin başarılı çalışmaları ile geçen yıl Dubai'de staj yaparken sunduğu bir proje önerisinin ses getirmesinin önemli rol oynadığını söyledi. 
     
</TEXT>
</DOC>
