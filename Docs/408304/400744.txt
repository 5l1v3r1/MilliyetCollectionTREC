<DOC>
<DOCNO> 400744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sonspo08.html </URL>
<DATE> 2005/12/05/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Lorant, dünkü maça agresif hareketleriyle damgasını vurdu... 
</HEADLINE>
<TEXT>

     Kayseri-Sivas maçına damgasını vuran isim Lorant oldu. Sivasspor’un Alman hocası Kayserili taraftarlara yaptığı el hareketiyle büyük tepki topladı. Lorant devre arasında Ertuğrul Sağlam ile tartışırken, maç sonunda ise tribünlerden gelen yabancı cismi tekrar tribünlere attı. 
     
     Çılgına döndü 

     Sivasspor Teknik Direktörü Lorant, Kayseri’de oldukça agresif hareketler sergiledi. Alman çalıştırıcı, ilk yarıda yaklaşık 30 metreden Ertuğrul Sağlam’ı tehdit etti. Tecrübeli hoca daha sonra kariyerine yakışmayacak şekilde tribünlere el kol hareketleri yaptı. Lorant maç sonunda ise tribünlerden bir cismi yine sert bir tepki göstererek tribünlere fırlattı. Atatürk Stadı’nı dolduran futbolseverler Sivas’ın çalıştırıcısına uzun süre tepki gösterdi. 
     
     Tribünde olay 

     Karşılaşma sırasında iki takım taraftarları arasında gergin anlar yaşandı. Kayserisporlu futbolseverler bilet kalmayınca Sivas tribünlerine girdi. Yiğidolar’ın da bu sırada devreye girmesiyle ortam iyice gerginleşti. Önce iki takım taraftarları arasına emniyet güçleri girdi. Daha sonra ise Kayserili taraftarlar Sivas’a ayrılan bölümden çıkartıldı. Bu arada bir taraftar tribünde çıkan olaylar sırasında kolunu kırdı ve ambulansla hastaneye kaldırıldı. 
     
     Balili’ye tepki 

     Geçtiğimiz sene Kayserispor forması giyen Sivaslı Balili, attığı golden sonra futbol sahalarında yaşanması istenmeyen hareketler yaptı. İsrailli oyuncu gol sevinci sırasında Kayseri tibünlerinin yanısıra protokol tribününde bulunan Kayserisporlu yöneticilere hareket yapınca ortam gerildi. Protokoldeki kriz araya girenler tarafından zorlukla önlenirken, Balili Petkoviç’in gördüğü kırmızı kart sonrasında oyundan alındı. 
     
     'TEKNİK DİREKTÖRLER MAÇIN AMBİYANSINA HAZIR DEĞİLLERDİ' 

     Deplasmanda Kayserispor ile 2-2 berabere kalan Sivasspor'un basın sözcüsü Fikret Ünsal, "Biri teknik direktör, biri futbolcu olarak 2 büyük takımda bulunmuş teknik direktörler bu maçın ambiyansına hazır değillerdi" dedi. 
     Ünsal, tarihi Osmanağa Konağı'nda düzenlediği basın toplantısında, Kayserispor yöneticilerinin maç öncesinde kendilerini çok güzel bir şekilde ağırladıklarını belirterek, kendilerine gösterilen ilgi nedeniyle teşekkür etti. 
     Maçtaki atmosferin son derece güzel ve taraftarların mükemmel olduğunu anlatan Ünsal, "Ancak Sivasspor 1-0 öne geçtikten sonra bir hareketlenme gözlemledik. Bu hareketlenmenin sebebi ise Kayseri polisinin tedbir amaçlı Sivas seyircisi arasında yer alan Kayserilileri zor kullanarak çıkarmaya kalkışmasıydı. Bunun üzerine orada küçük çaplı bir arbede yaşandı" diye konuştu. 
     Her iki takım teknik direktörünün maç sonrası yaptığı açıklamalara da değinen Ünsal, şöyle konuştu 
     "Şunu çok açıkça söyleyeceğim. Kayserispor teknik direktörü Ertuğrul Sağlam, Beşiktaş gibi Türkiye'nin en büyük kulüplerinden birinde forma giymiş bir arkadaşımız. Bizim teknik direktörümüz Werner Lorant ise Fenerbahçe gibi büyük bir kulübün teknik direktörlüğünü yapmış bir kişi. Biri teknik direktör, biri futbolcu olarak 2 büyük takımda bulunmuş teknik direktörler bu maçın ambiyansına hazır değillerdi. Bu maçın atmosferine hazır değillerdi. Ben bunu gözlemledim." Bu karşılaşmada Anadolu derbisinin ilk maçının oynandığını ve mükemmel geçen maçtan büyük bir keyif aldıklarını anlatan Ünsal, şöyle devam etti 
     "Maçtan sonra bu ambiyansı tahmin etmeyen ve Anadolu derbisinin 25 bin kişi önünde oynanacağını tahmin etmeyen 2 teknik direktör şaşkınlardı. Yaptıkları açıklamaların hem agresif, hem de olumsuz olmasının sebebi bence bu şaşkınlıklarındandı. O psikolojiyle hiç de hoş olmayan açıklamaları yapmak durumunda kaldılar, ama her iki hocamızın da asla art niyet taşıdıklarına şahsen inanmıyorum." 
     
     KAYSERİ'DE 1961 YILINDA YAŞANAN OLAYLAR 

     Maçın ardından dün akşam televizyonlardaki bazı spor programlarında yapılan değerlendirmelerde 17 Ekim 1967'de Kayseri'de yaşanan 41 kişinin ölümüyle sonuçlanan olayların yeniden gündeme getirildiğini belirten Ünsal, ancak olayın içeriğinin tam olarak bilinmediğini kaydetti. 
     Bu olayı yaşayan canlı tanıklardan birinin de kendisi olduğunu ifade eden Ünsal, şunları kaydetti 
     "O maçta bizim çok az, 500 civarında bir seyircimiz vardı. Maç esnasında aniden gelişen bir izdihamda Sivas seyircileri stadyumun dışına çıkmak için hareketlendiler. Olay çok ani gelişti. O günün teknolojisinde kapılar ters yapıldığı için kapılara yüklenme olunca orada bir izdiham oluştu ve 41 Sivaslı hayatını kaybetti. Bizim ölen veya yaralananlarımız Kayserili bir tek kişiden bile zarar görmediler." Olayı anlatırken zaman zaman gözyaşlarına hakim olamadığı gözlenen Ünsal, "Bu olayda Kayserililerin hiçbir şekilde dahilleri olmamıştır. Fiili olarak bizim seyircilerimize böyle karşılıklı olarak darp veya öldürme girişimi gibi bir girişimi olmamıştır. 38 yıldır bu kamuoyuna bu şekilde sunulmaya çalışılıyor, asla böyle bir şey olmamıştır. Oradaki, izdihamdan kaynaklanan bir olaydır" diye konuştu. 

     
</TEXT>
</DOC>
