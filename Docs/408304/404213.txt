<DOC>
<DOCNO> 404213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/yasam/axyas01.html </URL>
<DATE> 2005/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Afrodit'i kırdılar 
</HEADLINE>
<TEXT>


Brüksel'deki bir sergiye gönderilen 1800 yıllık Afrodit heykeli, kolu kırık döndü. Sigorta şirketi 5 milyon dolara sigortalanan heykel için 125 bin dolar önerirken, Kültür ve Turizm Bakanlığı 500 bin dolar istiyor 

Ömer Erbil 

Brüksel Güzel Sanatlar Sarayı'nda Palais de Beaux Arts geçen yıl düzenlenen Analar, Tanrıçalar ve Hanım Sultanlar sergisine gönderilen "Afrodit" heykeli, kolu kırık geldi. 5 milyon dolara sigortalanan eser için sigorta şirketi 125 bin dolar teklif etti. 500 bin dolar isteyen Kültür ve Turizm Bakanlığı, aksi takdirde konuyu yargıya taşıyacak. 
Sergi, AB İletişim Stratejisi kapsamında Türkiye'nin tarihi ve kültürel zenginliklerinin tanıtımı için dönemin Kültür ve Turizm Bakanı Erkan Mumcu tarafından 6 Ekim 2004'te açıldı. Topkapı Sarayı, İstanbul Arkeoloji, Ankara Anadolu Medeniyetleri Müzesi gibi Türkiye'deki 37 müzeden 324 tarihi eser gönderilen ve 16 Ocak 2005'e kadar açık kalan sergiyi, 68 bin kişi ziyaret etti. 

Dönüşte görüldü 
Sergi, Türkiye'nin büyük başarısı olarak değerlendirildi, ancak sonu hüsranla bitti. Çünkü İstanbul Arkeoloji Müzesi'nin en kıymetli eserlerinden Roma dönemi 2. yüzyıla ait Afrodit heykelinin kolu dönüş yolunda kırıldı. 
Sergi dönüşü eseri teslim alırken kolunun kırık olduğunu gören müze yetkilileri durumu tutanakla tespit etti ve bakanlığa bildirdi. 
Bakanlık, eserleri sergi öncesinde sigortalayan şirketten zararın tazmini için bir komisyon kurdu. Komisyon, eserin kazadan dolayı uğradığı değer kaybının sigorta bedelinin yüzde 10'una denk gelen 500 bin doların tazmin edilmesini, ayrıca onarım bedeli için de 1000 dolar ödenmesini istedi. Sigorta şirketi buna itiraz etti. Kendi eksperlerini yollayarak 125 bin dolar ödeyeceklerini bildirdi. Bakanlık, sigorta şirketi zarar miktarını ödemezse mahkemeye gideceğini açıkladı. 

1870'te bulundu 

108 santimetre boyunda, 29 santimetre genişliğinde. 114 - T envanter numarasıyla İstanbul Arkeoloji Müzesi'nin ilk eserleri arasında yer alıyor. Efes antik kentinde 1870'li yıllarda izinli olarak kazı yapan J.T. Wood tarafından bulunan heykel, İstanbul Arkeoloji Müzesi'ne getirildi. 


</TEXT>
</DOC>
