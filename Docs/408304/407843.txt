<DOC>
<DOCNO> 407843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/spor/spo08.html </URL>
<DATE> 2005/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Haddimiz değil' 
</HEADLINE>
<TEXT>



Başbakan Recep Tayyip Erdoğan, önceki gece ATV'de yayınlanan Siyaset Meydanı'nın yeni yıl programında çarpıcı açıklamalar yaptı. 
Gençlerbirliği Başkanı İlhan Cavcav'ın Fenerbahçe'yi PKK ile özdeşleştiren sözleri için Erdoğan, "Talihsiz bir ifade oldu. O andaki atmosfer, duygusal bir yapı içinde söyledi. Ama onu kabullenmek mümkün değil. Doğru da olmaz. Bu arada Fenerbahçe'nin bir mensubu olarak Kulüpler Birliği'nden ayrılmasını da doğru bulmuyorum. Bu tür oluşumlar Türkiye'de futbol anlayışına güç verir, güç katar" dedi. 
Erdoğan, federasyon genel kurulunda kendisinin ve spordan sorumlu Devlet Bakanı Mehmet Ali Şahin'in seçim sürecine girmeyeceğini ifade etti, "Bağımsız bir futbol federasyonu var. O da bu seçimleri yapar. Biz federasyonların özerkleşmesinden yanayız. Herkes kendi içerisinde çalışmalarını yürütsün. Federasyon muhakkak bir başkan seçecektir. Adayımız olması gibi birşey haddimiz değil. Birbirimizin yüzüne bakıyoruz 'şunun yanındayız' demeyiz" ifadelerini kullandı. 


</TEXT>
</DOC>
