<DOC>
<DOCNO> 404338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sonspo32.html </URL>
<DATE> 2005/12/17/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Fenerbahçe - Denizlispor 6-2 maç sonucu 
</HEADLINE>
<TEXT>

     Turkcell Süper Ligi'nde yapılan maçta Fenerbahçe ve Denizlispor arasındaki mücadele 6-2 Fenerbahçe'nin üstünlüğü ile sona erdi önde tamamladı. 
     
     İLK YARI 

     5. dakikada Alex'in soldan kullandığı korner atışında ceza alanı içinde Luciano'nun kafa vuruşunda, top yakınındaki Semih'e gitti. Bu futbolcu da müsait pozisyonda kafa vuruşuyla topu filelere gönderdi 1-0 
     8. dakikada orta alandan aldığı topla hızlı bir şekilde Fenerbahçe ceza alanına doğru ilerleyen İbrahim Taylan, kaleci Volkan'ın da öne çıktığını görünce uzak mesafeden aşırtma vurmak istedi. Ancak top direğin üstünden auta çıktı. 
     16. dakikada Alex'in ara pasında sol çaprazda kaleciyle karşı karşıya kalan Tuncay'dan önce kaleci Hamidou yatarak topu kontrol etti. 
     25. dakikada Ümit'in soldan ortasında ceza alanı içinde topu önünde bulan Semih'in vuruşunda, meşin yuvarlak kaleci Hamidou'dan döndü. Daha sonra savunma topu uzaklaştırdı. 
     31. dakikada sağdan serbest vuruş kullanan Alex, topu ceza alanı içinde sağ çaprazda müsait durumdaki Mehmet'in önüne attı. Bu futbolcunun vuruşunda, kaleciden dönen topu savunma uzaklaştırdı. 
     34. dakikada ceza alanı sağ çaprazında topla buluşan Appiah'ın gelişine sert şutunda, top az farkla üstten auta gitti. 
     44. dakikada Yusuf'un pasıyla ceza alanına giren İbrahim Taylan'ın sert şutunda, kaleci Volkan son anda uzanarak topu tokatladı. 
     45. dakikada Alex'in orta sahaya yakın bir yerden kullandığı serbest atışta, Semih kaleciden önce yükselip, kafayla topu filelere göndererek kendisinin ve takımının 2. golünü attı 2-0. 
     Karşılaşmanın ilk yarısı 2-0 Fenerbahçe'nin üstünlüğüyle sona erdi. 
     
     İKİNCİ YARI 

     50. dakikada sağdan ceza alanına giren Aurelio'nun pasıyla penaltı noktası üzerinde topla buluşan Semih'in vuruşunda, yan direğin içine çarpan top filelere gitti 3-0 
     51. dakikada sol çaprazda kaleciyle karşı karşıya kalan İbrahim Taylan'ın vuruşunda, kaleci Volkan'ın müdahalesiyle yan direğe çarpan top, altı pasta Serhat'ın önünde kaldı. Bu futbolcu meşin yuvarlağı filelere göndererek, farkı 2'ye indirdi 3-1 
     54. dakikada Semih'in ceza alanı dışından sert şutunda, top az farkla yandan auta gitti. 
     55. dakikada Alex'in pasıyla ceza alanının hemen dışında topla buluşan Appiah, sert bir vuruşla topu ağlara gönderdi 4-1 
     56. dakikada Ümit'in sağdan ortasında ceza alanı içinde Alex'in şık pasında, ceza yayı üzerinde topa sahip olan Aurelio'nun sert şutunda top az farkla yandan auta gitti. 
     64. dakikada Fatih'in ceza alanı dışından sağ çaprazdan sert şutunda, top üstten auta çıktı. 
     66. dakikada İbrahim Çelik'in orta sahadan uzun pasında savunmanın arkasında topla buluşan Ender, sol çaprazdan ceza alanına girer girmez içeriye ortaladı. Arka direkte kaleciyle karşı karşıya kalan Yusuf'un vuruşunda, kaleci Volkan'a çarpan top, kornere çıktı. 
     71. dakikada Alex'in pasıyla sol çaprazda kaleciyle karşı karşıya kalan Aurelio, topu filelere göndererek, farkı 4'e çıkardı 5-1 
     76. dakikada sol çaprazdan ceza alanına giren Tuncay'ın ortasında, altı pasta bomboş durumda bulunan Semih, topu filelere göndererek kendisinin 4. Fenerbahçe'nin 6. golüne imzasını attı 6-1 
     78. dakikada Serhat'ın ceza alanının hemen dışında sağ çaprazdan kullandığı serbest vuruşta, kaleci Volkan topu üstten kornere tokatladı. 
     85. dakikada ceza alanı içinde müsait durumda topla buluşan Fatih'in sert şutunda, meşin yuvarlak üstten auta çıktı. 
     88. dakikada ceza alanı içinde Ümit'in müdahalesiyle Ender yerde kalınca, hakem Oktay Demiray penaltı noktasını gösterdi. Penaltı atışını kullanan Kratochvil topu filelere gönderdi 6-2 
     90. dakikada Appiah'ın pasıyla ceza alanında penaltı noktası üzerinde topla buluşan Zafer'in vuruşunda, top yandan auta gitti ve karşılaşma Fenerbahçe'nin 6-2'lik üstünlüğüyle sona erdi. 
     
     MAÇTAN NOTLAR... 

     Fenerbahçe Teknik Direktörü Christoph Daum, Turkcell Süper Ligi'ndeki Denizlispor maçında, bir hafta önceki Kayseri Erciyesspor karşılaşmasının ilk 11'inde değişiklik yapmadan takımını sahaya sürdü. 
     Alman çalıştırıcı ilk yarının son maçında, Kayseri deplasmanını 3-0'lık skorla geçen ilk 11 kişilik kadroya yine görev verdi. 
     Bu sezon Fenerbahçe'ye transfer olduktan sonraki ilk günlerinde antrenmanda sakatlanan Zafer Biryol, uzun bir tedavi sürecinin ardından ilk kez maç kadrosuna alındı. 
     Sezonun ilk yarısının büyük bölümünde tedavi olan ve takımdan ayrı çalışan Zafer, Denizlispor mücadelesinde 18 kişilik maç kadrosuna dahil edildi. 
     Sarı-lacivertli ekibin kadrosunda sakatlıkları bulunan Anelka, tedavi için ülkesinde bulunan Nobre, bir süre önce bel fıtığından ameliyat olan Selçuk yer almadı. 
     
     NOTLAR 

     Denizlisporlu futbolcular vefat eden futbolcuları Doğan Seyfi'yi unutmayarak sahaya ''Doğan Seyfi Kalbimizdesin'' yazılı pankartla çıktı. 
     Fenerbahçeli taraftarlar İstiklal Marşı sırasında maraton üst tribünde Galatasaray'a gönderme yapan ''Florya'yı satıyormuşsunuz talibiz '' yazılı pankart açtı. 
     PAF Ligi'nde Dereağzı Tesisleri'nde yapılan maçta Fenerbahçe ile Denizlispor 2-2 berabere kaldı. 
     Fenerbahçeli taraftarlar karşılaşmaya, Kadıköy'de yapılan diğer maçlara oranla daha az ilgi gösterdi. Kale arkası tribünlerinde ve Fenerium tribününde boşluklar oluştu. 
     

Stat Fenerbahçe Şükrü Saracoğlu Hakemler Oktay Demiray xx, Baki Tuncay Akkın xx, Mustafa Emre Eyisoy xx Fenerbahçe Volkan xxx, Serkan xx Dk. 72 Can x , Luciano xxx, Önder xxx, Ümit xx, Mehmet xx, Appiah xxx, Aurelio xxx, Alex xxxx, Tuncay xx Dk. 81 Olcan x , Semih xxxx Dk. 82 Zafer x Denizlispor Hamidou x, Bülent x, Burak x, Kratochvil x, İbrahim Çelik xx, Tomas xx, Mikka x Dk. 79 Eyüp xx , Yusuf xx, Serhat xx, İbrahim Taylan xx Dk. 58 Fatih xx , Ömer Rıza x Dk. 58 Ender xx Goller Dk. 5, 45, 50, 76 Semih, Dk. 55 Appiah, Dk. 71 Aurelio Fenerbahçe , Dk. 51 Serhat, Dk. 88 Kratochvil Penaltıdan Denizlispor Sarı kartlar Dk. 36 Alex, Dk. 58 Aurelio Fenerbahçe , Dk. 90 İbrahim Çelik Denizlispor      
     MAÇIN ARDINDAN... 

     Turkcell Süper Ligi'nin 17. haftasında Denizlispor'u 6-2 yenerek, ligin ilk yarısını 45 puanla lider tamamlayan Fenerbahçe, 3 puan ve 34 maçlı sistemdeki en iyi ilk yarı performansını sergiledi. 
     Sarı-lacivertliler, ligin 3 puanlı sistemde 34 maçla oynandığı, son 13 sezonun en iyi ilk yarı puanına sahip oldu. 
     Fenerbahçe, 45 puana ulaşarak, daha önce 1995-96 sezonunda Trabzonspor, 1996-1997 sezonunda da Galatasaray'ın ilk yarılar sonunda elde ettiği 44 puanı geçti. 
     Teknik direktör Christoph Daum yönetiminde, ligde kendi performansları bakımından birçok ilke imza atan Fenerbahçe, sezonun ilk yarısını da başarılı bir grafikle tamamlamış oldu. 
     
     SEMİH 7 GOLE ULAŞTI 

     Sakat futbolcular nedeniyle teknik direktör Christoph Daum tarafından son iki haftadır ilk 11 kişilik kadroda sahaya çıkan Fenerbahçeli Semih, Denizlispor'a attığı 4 golle başarılı bir performans ortaya koydu. 
     Ligde bu maç öncesi 3 olan gol sayısını 7'ye çıkaran Semih, 82. dakikada oyundan alınırken, tribünlerden büyük alkış aldı. 
     Semih, bu sezon sarı-lacivertli takımda bir maçta en çok gol atan oyuncu oldu. 
     
     AURELİO CEZALI OLDU 

     Fenerbahçe'nin Brezilyalı futbolcusu Marco Aurelio, Denizlispor maçında gördüğü sarı kartla bu sezonki 4. kartını alarak cezalı duruma düştü. 
     Aurelio sezonun ikinci yarısının ilk maçında Gençlerbirliği karşısında forma giyemeyecek. 
     
     ZAFER SİFTAH YAPTI 

     Sakatlığı nedeniyle uzun süredir tedavi gören Zafer Biryol, bu sezon ilk kez bir maçta sarı-lacivertli formayı giydi. 
     Denizlispor maçında 18 kişilik kadroda yer alan Zafer, 82. dakikada Semih'in yerine oyuna dahil olarak, siftah yaptı. 
     
     NOTLAR- 

     Maçın 36. dakikasında Alex kendisine yapılan bir harekette faul vermediği gerekçesiyle maçın hakemi Oktay Demiray'a tepki gösterdi. Bu pozisyondan sonra Fenerbahçeli taraftarlar iki dakika boyunca hakemi ıslıkladı. 
     Fenerbahçe'nin 6. golünden sonra tribünler Galatasaray'a gönderme yaparak "Eski açık 6 desene" şeklide tempo tuttu. 
     Fenerbahçe bu sezon bir maçta rakip fileleri ilk kez 6 golle havalandırdı. 
     Sarı-lacivertli futbolcular maçtan sonra sahada dinlenmeye yönelik koşu yaptı. 
     
</TEXT>
</DOC>
