<DOC>
<DOCNO> 407043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sonsiy24.html </URL>
<DATE> 2005/12/27/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Mumcu Devlet başkanlığı sistemine geçelim 
</HEADLINE>
<TEXT>

     ANAP Genel Başkanı Erkan Mumcu, TBMM Genel Kurulu’nda "devlet başkanlığı sistemine" geçme önerisi yaptı. Mumcu, yasama ve yürütmenin arasındaki mesafenin artırılması ve yargının yükseltilmesi görüşünü savunarak, "Devlet başkanı kendi hükümetini kursun ve Meclis denetlesin" dedi. 
     TBMM Genel Kurulu’nda, 2006 yılı bütçesi üzerinde konuşan ANAP Genel Başkanı Erkan Mumcu, konuşmasına Şeyh Edebali’nin Osman Gazi’ye yaptığı "Ey oğul, bundan sonra dargınlık, güceniklik bize, hoşgörmek sana yakındır" şeklindeki sözlerini anımsatarak başladı. Mumcu, ülkede yoksulluğun arttığını, veremin yaygınlaştığını ve boşanmaların arttığını ifade ederek, hükümetin istikrar büyüsü ve hipnozuyla vatandaşları işlerin iyi gittiğine inandırmaya çalıştığını söyledi. 
     Hükümet üyelerinin, dünyanın ve IMF’nin kendilerini övdüğünü söylediklerini belirterek, "IMF’nin övdüklerinden sonu hayırlı olan bir ülke yoktur" dedi. Mumcu, Türkiye’nin süratle stand-by programından çıkıp, kendi programını yazması gerektiğini de söyledi. Mumcu, "Vatandaş da, Allah da sevmez. Kibirlisiniz. Bir tek Allah’ın alternatifi yok. 
     Önemli olan siz Türkiye için bir alternatif oldunuz mu olamadınız mı " dedi. 
     
     "CUMHURİYETE KARŞI DİRENİŞ VAR" 
     Bugünkü rejimin Atatürk’ün Cumhuriyetini işlemeyen bir rejim haline getirdiğini savunan Mumcu, Osmanlı geleneğinden gelen siyasal egemenlik, sayısal hegomonya ve siyasi elitler hiyerarşisinin Cumhuriyete karşı direndiğini söyledi. Mumcu, Atatürk’ten beri derinleşen ve krize yol açan en önemli sorunun bu olduğunu belirterek, "Osmanlının egemenlik hiyerarşisi hanedan, onun altında şerefiye, onun altında ilmiye, onun altında mülkiye, onun altında kalemiye, onun altında ayan, onun altında da eşraf, esnaf ve teba vardı. 
     Şimdi de öyle. Hanedan padişahtı. Padişah, ordu, kadılar, müderrisler, yüksek yargı ve YÖK bürokrasisi, onun altında mülkiye, yüksek bürokratlar kalemiye, ayan devlete borç verenler onun altında esnaf ve teba. Şimdi size soruyorum. 
     Bu yapıda ne değişti 500 yıllık egemen siyasette ne değişti " diye sordu. 
     
     "ATATÜRK DEVRİMLERİNİN TAMAMLANMASINA İHTİYAÇ VAR" 
     Mumcu, Cumhuriyet devriminin temel hedefinin en alttakileri en üste çıkarmak, egemenliği kayıtsız şartsız milletin yapmak olduğunu belirterek, egemenliği halka vermek istemeyenlerin bunu engellemeye çalıştıklarını ve tuzaklar kurduklarını söyledi. Bu nedenle bir sistem değişikliği yapılması gerektiğini söyleyen Mumcu, "Yoksa sistem bekçiliği ile kendinizi kurtaramazsınız. Demokratik bir devrime ihtiyaç vardır. Yani Atatürk devrimlerinin tamamlanmasına ihtiyaç vardır" şeklinde konuştu. 
     
     DEVLET BAŞKANLIĞI SİSTEMİ 
     Mumcu, bunun için yasama ve yürütme arasındaki mesafenin açılması, yargının yükseltilmesi gerektiğini belirterek, yasamanın kendi içinden çıkardığı hükümeti denetleyemediğini kaydetti. Mumcu, yasama ve yürütmenin ayrı ayrı seçilmesi gerektiğini vurgulayan Mumcu, şunları söyledi 
     "Cumhurbaşkanının eşinin kıyafeti tartışmalarından, temsilde adalet tartışmalarından bu ülkeyi kurtaralım. 
     Yönetimde istikrar için ’devlet başkanlığı’ Sistemine geçelim. Devlet başkanı kendi hükümetini kursun ve Meclis denetlesin. Aksi takdirde hükümet bir enkaz edebiyatı ve geçmişin kötülenmesinden başka bir şey gösteremeyecektir." 
     
</TEXT>
</DOC>
