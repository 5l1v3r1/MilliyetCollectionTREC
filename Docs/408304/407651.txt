<DOC>
<DOCNO> 407651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sonsiy12.html </URL>
<DATE> 2005/12/29/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Kenan Evren PKK ilk eylemi yaptığında Özal yaz tatilindeydi 
</HEADLINE>
<TEXT>

     Türkiye’nin 7. Cumhurbaşkanı Kenan Evren, "Terör örgütü PKK’nın ilk eylemi yaptığında zamanın başbakanı Özal’ın yaz tatilinde olduğunu ve gerekli önemi vermediğini" söyledi. 
     Evren, Ressam Semra Erel’in Marmaris Karacan İş Merkezi’nde açtığı resim sergisini gezdi. 
     Gazetecilerin sorularını yanıtlayan Evren, emekli Tümgeneral Osman Özbek’in önceki gün, PKK terörüyle ilgili Sivas’ta yaptığı bir konuşmada, "bir numaralı ihmalkarlar Evren ve Özal ikilisinin konuyu hafife alması" sözlerini değerlendirdi. 
     Kenan Evren, terör örgütü PKK’nın eylemlere başladığı 1984 yılında askeri rejimin değil sivil yönetimin görevde olduğunu söyledi. 
     "Terör örgütü PKK’nın ilk eylemi yaptığında zamanın başbakanı Özal’ın yaz tatilinde olduğunu ve gerekli önemi vermediğini" savunan Evren, şöyle konuştu 
     "Osman Özbek’in söylemek istediği şu 1984’te ilk bu olay başladığı zaman Hakkari’de bir de Şırnak’ta... Burada o olaylar olunca Özal bu işe gerekli önemi vermedi tatil yerindeydi, oraya gitmedi. 
     Bir hafta içinde hem Hakkari’ye hem Şırnak’a gittim. Benden hemen sonra zamanın Genelkurmay Başkanı Nejdet Üruğ da gitti. O zaman Başbakan Özal yaz tatilindeydi." PKK terör örgütüne müdahale etmenin Cumhurbaşkanı’nın değil hükümetin görevi olduğunu söyleyen Evren, şunları kaydetti 
     "1983’ün sonunda normal hükümet kuruldu, görev ona devredildi. 
     1984’ten önce olsaydı bana bir şey söylemekte hakları vardı. Artık 
     onların, hükümetin göreviydi. Bizim görevimiz, hükümetin yapacağı kararları onaylamak ya da onaylamamaktı. Cumhurbaşkanı bu olaya müdahale edemez ki. O arkadaş bilmediği için böyle bir şey söylemiş." 
     
</TEXT>
</DOC>
