<DOC>
<DOCNO> 404515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/son/soneko11.html </URL>
<DATE> 2005/01/01/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Vatandaş 1970'lere döndü... 
</HEADLINE>
<TEXT>

     Türk Lirası'ndan TL 6 sıfır atılması operasyonu kapsamında ilk kez bugün uygulamaya geçen ''gıcır gıcır'' Yeni Türk Lira'ları YTL vatandaşın cebine girmeye başlarken, fiyatlarda 1970'lere dönüldü. 
     YTL'ye hazırlamak ve yeni para birimi konusunda bilinçlendirmek amacıyla aylarca öncesinden başlatılan ve Merkez Bankası başta olmak üzere kısa sürede tüm kamu kurum ve kuruluşlarına yayılan bilgilendirme çalışmalarından sonra vatandaş, yeni yılın ilk gününe, Yeni Türk Liraları ile tanışarak başladı. 
     Vatandaşların kimisi Otomatik Para Çekme Makinaları'ndan ATM YTL'leri çekti, kimisi ise eline YTL geçen kişilerden rica ederek, merakını giderdi. 
     İlk yeni paralarını ATM'lerden çeken vatandaşların çoğu uygulamadan memnun olduklarını belirtirken, ülke parasının tekrardan kaybettiği itibara kavuştuğunu söylediler. 
     Bankaların ATM'leri önünde sıra ya da uzun kuyruklar görülmezken, bazı vatandaşlar havale, elektronik fon transferi EFT gibi parasal işlemlerini YTL üzerinden yapmanın şaşkınlığını, hesap özetini dikkatli bir şekilde inceleyerek ve kontrol ederek üzerinden attı. 
     Para çeken vatandaşların büyük bölümü ise kuruşlu hesaplamalarda zorluk çekebileceklerini ancak, buna zamanla alışacaklarını söyledi. 
     Bu arada, bazı bankaların ATM'leri sistemlerini YTL'ye çevirmesine rağmen, YTL yerine, Türk Lirası TL vermeye devam etti. 
     Yeni yılın ilk günü nedeniyle Resmi Tatil olmasına rağmen kapılarını müşterilerine açan büyük mağazalar ise nakit olmasa da YTL ile ilk siftahlarını kredi kartı ile alışveriş yapan müşteriler sayesinde POS makinaları ile yaptı. 
     Sabahın ilk saatlerinde çalışmaya başlayan polis memurları da yanlış yere park eden arabalara, YTL üzerinden ceza kesti. 
     
     YTL, KİMİNE KOMİK, KİMİNE ANLAMLI GELDİ 

     YTL ile ilk alışverişini yapmak isteyen 73 yaşındaki emekli Erdoğan Kutlu, YTL'ye geçişi ''anlamlı'' ve zamanlı bir operasyon olarak nitelerken, gençliğinde ''kuruşlu dönemi'' yaşadığı için şimdi herhangi bir zorlukla karşılaşmayacağını düşündüğünü kaydetti. 
     Para çeken vatandaşlardan İnci Özkaynak ise bol sıfırlı paradan, YTL'ye geçişi ''komik'' bulduğunu ifade etti ve küçük rakamlarda ve kuruşlarda toplama-çıkarma hatası yapabileceğini söyledi. 
     22 yaşındaki Bahadır Ünver ise YTL ile ilgili görüşlerini şöyle dile getirdi 
     ''YTL konusunda yeterince bilgilendik. Artık paramız uluslararası anlamda değer kazandı. Birçok dersimizde YTL konusu işlendi, hem bu yüzden hem de yeni banknotların renk ve şekillerinin eskisine benzemesi nedeniyle çeşitli zorluk yaşayacağımızı zannetmiyoruz. Ancak bence bu konuda her ne kadar biz kuruşlu dönemin çocuklarıyız deseler de, milyonlara alışmış yaşlılar, daha çok zorluk çekecek.'' 54 yaşındaki emekli Mehmet Özen de YTL'nin insanlarını artık daha tutumlu hale getireceğini savunarak, zamanla insanların bu para birimine de alışacağını söyledi. 
     
</TEXT>
</DOC>
