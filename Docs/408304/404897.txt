<DOC>
<DOCNO> 404897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/siyaset/siy02.html </URL>
<DATE> 2005/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İlanla AB temsilcisi 
</HEADLINE>
<TEXT>


Haziranda 4 yıllık görev süresi dolacak olan AB Komisyonu Türkiye Temsilcisi Hansjörg Kretschmer'in yerine bulunacak isim için Avrupa Birliği kurumları içinde bir duyuru yapılacak 

UTKU ÇAKIRÖZER Ankara 


Avrupa Birliği AB Komisyonu Türkiye Temsilcisi Hansjörg Kretschmer, Haziran 2006'da Türkiye'den ayrılacak. Kretschmer'in koltuğu, AB kurumları içinde yapılacak duyuruya yanıt veren adaylar arasından seçilecek isimle doldurulacak. 

Brüksel'e dönecek 
Açıklamalarıyla Türkiye'de büyük tartışmalar yaratan Karen Fogg'un 1998 - 2002 arasındaki 4 yıllık görev süresinin ardından boşalan temsilcilik koltuğuna 27 Eylül 2002'de oturan Kretschmer'in görev süresinin haziran sonunda dolacağı ve Alman asıllı AB bürokratının, temmuzda Brüksel'e dönmesinin planlandığı bildirildi. 
Kretschmer'in yerine seçilecek ismin belirlenmesi çalışması, yeni yılın ilk günlerinde başlayacak. AB Komisyonu'nda çalışan diğer personel gibi "AB Komisyonu Türkiye Delegasyonu Başkanlığı" görevi için de kurum içi duyuru yayımlanarak adaylar başvuruya davet edilecek. 

İsmi komite belirleyecek 
Göreve talip olanlar arasından atanacak isim, komisyon bünyesinde oluşturulan bir komite tarafından belirlenecek. Kretschmer'in yaz başında ayrılışının ardından yeni AB Temsilcisi'nin Eylül 2006'da Türkiye'ye gelmesi bekleniyor. 
Kretschmer, Milliyet'te yer alan demecinde Lozan Antlaşması'nın Türkiye'deki azınlıkları tanımlamada "dar" kaldığını savunan sözleriyle tartışma başlatmıştı. 



</TEXT>
</DOC>
