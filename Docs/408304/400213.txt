<DOC>
<DOCNO> 400213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/yazar/tamer.html </URL>
<DATE> 2005/12/03/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Barolar Birliği Başkanı Özok isyan etti 
</HEADLINE>
<TEXT>

"Van'daki hukuk dışı uygulamanın vardığı bu noktada, artık bu işi yargı kendi içinde çözer diyemiyorum. İnancımızı, umudumuzu yitirdik" 

Dün sabah ilk telefon, bugüne kadar hiç karşılaşmadığımız ve tanışmadığımız YÖK Başkanı Prof. Dr. Erdoğan Teziç'ten geldi 
"Meral Hanım, size müteşekkirim. Van'daki arkadaşlarımız adına ve üniversite camiası olarak çok mütehassis olduk. Kendimizi çok yalnız hissediyorduk. Van'da yaşanan olaylara insanlarımızın çok duyarlı olduğuna köşenizden yer vermekle, bizlere yalnız olmadığımızı hissettirdiniz. Arkadaşlarımın morali yükseldi. Şimdi daha şevkle çalışacağız..." 
Ardından yoğun bakımda tutulan Van Üniversitesi Rektörü Prof. Dr. Yücel Aşkın'ın 14 aralıktaki mahkemeye katılacağı haberi geldi. Prof. Aşkın, "Duruşmaya katılmak ve beni suçlayanlarla yüzleşmek istiyorum" diyordu. 
Önümde koca bir yığın haline gelen faks, e - posta ve telefon mesajlarından anlıyorum ki, şu anda halk arasında geniş bir yelpazede, Van Üniversitesi'ndeki gelişmelerle ilgili çok ciddi bir infial var. Üniversitelerde çok ciddi bir tepki olduğunu söylemeye zaten gerek yok herhalde. 

İktidar kaşıyor 
AKP hükümeti, düne kadar bu tepkileri "Yargıya müdahale etmeyin. Siz bilmiyorsunuz, bu adam suçlu" diyerek sindiriyordu. Yarından sonra bu mümkün olabilecek mi, kuşkuluyum. 
Zira Türkiye Barolar Birliği Başkanı Özdemir Özok bile artık "Bu işi yargı kendi içinde çözer" diyemiyor. Van'daki olayların, işin hukuki ve yargısal boyutlarını aşarak bir insanlık dramına dönüştüğüne işaret eden Özok, yargıyı kullanarak kimi kesimleri baskı altında tutmak isteyen siyasal iktidarın da bunu acımasızca kaşıdığı görüşünde. 

Hukuk dışı uygulama 
Türkiye Barolar Birliği Başkanı Özok, dünkü telefon görüşmemizde Milliyet'e o denli çarpıcı açıklamalarda bulundu ki, konuyla ilgili kendi görüşlerimi yarına erteleyip, Özok'un vurucu sözlerini virgülüne dokunmadan sizlerle paylaşmak istiyorum 
"Biz Türkiye Barolar Birliği ve yargının bir parçası olarak, savunma kanadını oluşturduğumuz için, yargı bağımsızlığına ve yargı müessesesine olağanüstü bir duyarlılık gösteriyoruz. 
Van'daki yaşanan olayların da, yargının kendi içindeki dinamiklerle çözüleceği umudundaydık. Ama maalesef, üzülerek ifade etmek istiyoruz ki, bu hukuk dışı uygulama sadece ülkemizin gündeminde değil, artık Avrupa'daki yargı ve hukuk çevrelerinde, uluslararası hukuk kuruluşlarında dahi eleştirilen ve dikkat çeken bir noktaya varmıştır. 

Çiçek'in düz mantığı 
Biz bu konunun yargının kendi içindeki dinamiklerle çözülmesini bekliyorduk demiştim. Neydi bu dinamikler derseniz... Hakimler ve Savcılar Yüksek Kurulu'nun ve Adalet Bakanı'nın gerekli duyarlılığı göstermeleri gerekirken, aksine Adalet Bakanı Çiçek düz bir mantıkla, 'Bir kişi kafasına koymuşsa, ip yoksa yorganla, çarşafla dahi kendini asabilir.' diyebilmiştir. 
Biz bu sözü duyduktan sonra inancımızı, umudumuzu yitirdik. Ben Türkiye Barolar Birliği Başkanı olarak artık, sizin gazeteci kimliğinizle yargı üzerindeki hassasiyetinize karşı "Bırakın yargı kendi içinde bunları çözer" diyemiyorum. Yoksa bir ekonomi yazarı olarak yargının bir kesimi sizi neden günlerce ilgilendirsin Varılan bu noktada yetersiz kaldığımız için sizden özür diliyorum. Ve bizim meselemize çok duyarlı olması gerekenlerden daha duyarlı olduğunuz için de size, savunmanın bir mensubu olarak teşekkür ediyorum. 
Türkiye'de geç olacak, zor olacak, ama herkesi hukukun içine çekeceğiz. Bundan hiç kuşkunuz olmasın. Ben halkımızın büyük çoğunluğunun bu kadar hırpalanmasını hiç içime sindiremiyorum." 



</TEXT>
</DOC>
