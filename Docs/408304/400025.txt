<DOC>
<DOCNO> 400025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sonspo03.html </URL>
<DATE> 2005/12/02/ </DATE>
<TIME> 05.00 </TIME>
<AUTHOR>  </AUTHOR>
<HEADLINE>
Tigana Bu maçta zaferi hak ettiğimizi düşünüyorum 
</HEADLINE>
<TEXT>

     Beşiktaş Teknik Direktörü Jean Tigana, Zenit St. Petersburg karşısında özellikle ilk yarıda çok iyi mücadele ettiklerini ancak istedikleri sonucu alamadıklarını söyledi. 
     Tigana, maç sonrası düzenlediği basın toplantısında ilk yarıda kaliteli bir oyun ortaya koyduklarını ve çok gol pozisyonu ürettiklerini ifade ederek, ''Ancak girdiğimiz bu pozisyonların sadece birini değerlendirebildik. Bu akşam zaferi hak ettiğimizi düşünüyorum. Sonuçtan dolayı üzgünüm'' diye konuştu. 
     Fransız teknik adam, bu akşam da her zamanki gibi duran toplarda hata yapıp, gol yediklerini kaydetti. 
     Maçın ikinci yarısında ilk yarıdaki gibi etkili olamamalarının nedeninin sorulması üzerine Tigana, ''Sergen yoruldu ve bir gücümüz düştü. İlk yarıda arkadan çirkin bir darbe aldı. Bu da kendisinde iz bıraktı. Ağrıları da vardı. Oyundan almak zorunda kaldım'' dedi. 
     Beşiktaş'ın gruptan çıkmak için averaj hesapları yapacağının hatırlatılması üzerine Tigana, ''Biz Guimaraes'e kazanmak için gideceğiz. Averajdan önce kazanmamız gerekiyor'' diye yanıt verdi. 
     Sivasspor maçında kırmızı kart gören Ailton ve Koray ile maça neden başlamadığının sorulması üzerine de Tigana, ''Sivas'ta aslında sistemi değiştirdik. Aynı sistemi burada da uyguladık ama oyuncularda değişiklik yaptık. Defansın önünde disiplinli bir oyuncu istedim. Bu nedenle Çağdaş'ı oynattım. Çağdaş bana Fransız futbolcu Petit'i anımsatıyor'' şeklinde konuştu. 
     Zenit St. Petersbur Teknik Direktörü Vlastimil Petrzela ise iki tarafın da galibiyeti hak etmediğini, beraberliğin normal sonuç olduğunu söyledi. 
     Çek teknik adam, Beşiktaş'ın fena oynamadığını ancak şanssız olduğunu belirtirken, grupta en beğendiği rakibinin ise Sevilla olduğunu kaydetti. 
     
</TEXT>
</DOC>
