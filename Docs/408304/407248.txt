<DOC>
<DOCNO> 407248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/yazar/civaoglu.html </URL>
<DATE> 2005/12/28/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
60 dakika 
</HEADLINE>
<TEXT>


Başbakan Erdoğan'ın geleceğe 60 dakika borcu var. Anlatayım... 
Analizlere göre, 20 yıl sonra dünyanın en büyük ekonomisi gene ABD olacak. Onu Çin izleyecek. 
Çin'in bugün 2. durumdaki Japonya'yı sollayıp geçeceğine kesin gözüyle bakılıyor. Ardından Hindistan gelecek. 
AB geride kalıyor. Ölçüt, "Milli Gelir..." 
Bu araştırma, The Economist'in her yıl sonu yayımladığı Küresel Öngörü Özel Sayısı'nda yer aldı. 
The Economist Araştırma Servisi'nin "satın alma gücüne" endeksli araştırmasında ise Çin, 2017 yılında büyük olasılıkla ABD'yi geçerek birinci olacak. 
3. ise, 2026 yılında Hindistan... 
Japonya daha geride kalıyor. 
...................... 
Ya AB .. Önümüzdeki çeyrek yüzyıl için AB'nin esamesi okunmuyor. 
Avrupa Birliği'ni oluşturan 25 ülkenin küresel milli gelir içindeki yüzde 31'lik payı, 2026'da yüzde 24'e düşecek. 
"Satın alma gücü eksenli" durumu daha da kötü. 
Hatta dramatik. 
Küresel ölçekte AB ülkelerinin yüzde 21 olan payı, yüzde 16'ya gerileyecek. 
Asya yükselirken, Avrupa çöküşte... 
....................... 
The Economist'in analizine göre, Türkiye, Ukrayna ve -hatta belki bir gün- Rusya, AB'ye üye olurlarsa... AB, kaybettiklerini telafi edebilir. 
The Economist analiz bölümü, Türkiye'ye birinci öncelik veriyor. 
Sonra, "Ukrayna... Belki bir gün Rusya" ifadesiyle zayıf olasılıklar arasında gösteriyor bu iki ülkeyi... 
........................ 
The Economist'in analizi, oyunun küresel büyüklüğünü ortaya koyuyor. 
AB, "kapılarını Türkiye'ye kapatıp kendi kabuğu içine çekilse bile bugünkü ekonomik düzeyini ve mutluluğunu" sürdüremeyecek. 
Küresel rol olarak milli gelir ölçütüyle yüzde 31'den 24'e, satın alma gücü ölçütüyle ise, yüzde 21'den yüzde 16'ya gerilemek, Avrupa'nın 2. lige düşmesi demektir. 
Ligde kalabilmek için güçlü yabancı oyuncu transferi, Türkiye olmalı. 
.......................... 
Siyasi, askeri ve terör eksenli stratejik hesapların yanı sıra uygarlıkların buluşması gibi yüksek idealler de elbette Türkiye'nin AB'ye tam üyeliğini gerektirmekte ama siyasetin kök hücresi olan ekonomi, tek başına Türkiye'nin vazgeçilmezliğini ortaya koymakta. 
Economist'in analizi, bunun kanıtı. 
Önümüzdeki 20 yılda Türkiye, büyük oyunun Avrupa için küresel aktörü olacak. Bunun bilinciyle Türkiye, daha özgüvenli olmalı. 
.......................... 
Ancak... 
Aynı Türkiye, kendi ayağına çelme takmak ve AB'ye üyelik sürecinde "enfarktüs" krizleri oluşturmak için ancak bu kadar art arda yanlış yapabilir. 
En olumlu rüzg rlar yakalanmışken, anlamsız ve amaçsız "siyaset geyikleri" ile Türkiye'ye "rotasından çıkıyor" izlenimleri vermenin izahı ne 
Bunları tek tek -yeniden- yazmaya gerek yok. 
Ama... Bir öneri tavsiye... 
Başbakan'ın basın bürosu, son 15 gündür yabancı basında "Erdoğan ve Türkiye" için yayımlanmış tüm haberlerin, yorumların Türkçeye çevirilerini Başbakan'a bir dosya içinde sunsun. 
Başbakan, en fazla 60 dakikasını bu yayınları okumaya ayırsın. 
Ancak... Bu yayınların kılçıkları, dikenleri ayıklanmış birkaç satırlık özetleri değil, tam metinlerini... 
Avrupa'nın kamuoyu aynalarına nasıl bir görüntü verildiğini algılayacaktır. 
60 dakika, önümüzdeki 20 yılın rotasını belirleyebilir. 
.......................... 
The World In 2006 - Sayfa 86. 



</TEXT>
</DOC>
