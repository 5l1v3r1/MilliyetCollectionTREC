<DOC>
<DOCNO> 401249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/spor/ydemirkol.html </URL>
<DATE> 2005/12/07/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Güvensizlik 
</HEADLINE>
<TEXT>



Fenerbahçe iki yıldır ülkenin en verimli duran top kullanan takımı. Demek ki, bu işe iyi çalışıyorlar. Eğer duran toptan gol arama işine çalışıyorlarsa, ekstra çaba harcamadan otomatikman bu topları engellemeye de çalışıyor olmalılar. Antrenman için başka takımdan oyuncu kiralamıyorlar herhalde. Peki bu kadar çalışan bir takım bu golü nasıl yer Serbest atış kullanılırken iki kuleden Luciano, PSV'li Alex'le en uzak noktada. Önder ise boşta topun gelmesinin imkansız olduğu bölgede en ters tarafta. Yanında kimse yok. Cocu ki, oraya girmesi sürpriz değil, bunu hep yapıyor Tuncay'ın zayıf markajında ve top Volkan cüssesindeki bir kalecinin çıkıp alabileceği noktaya iniyor. Spesiyalitesi duran top olan Türkiye lideri ve şampiyonu, grupta 7 puanı olsa da sadece 2 gol atabilmiş bir takımdan bu golü yiyorsa, geriye söylenecek çok az şey kalıyor. İkinci goldeki eşleşme yanlışına bakmak dahi istemiyorum. 60 metreden gelen topa, Önder'in değil de Serkan'ın Vennnegor'la çıkmasına yani... 

Nasıl olamaz 
Dün havası soğuk, ama ısıtma fanlarıyla kazakla oturabileceğiniz hale getirilmiş Philips Stadyumu'nda gördüğümüz, bu grup boyunca gördüklerimizden farklı değildi. İki Schalke, iki Milan maçında olduğu gibi, rakip topu Fenerbahçe'ye verip pusuya yattı. Buna rağmen Fenerbahçe topa sahip olamadı. Sürekli pas hataları, kötü seçimler ve risk almaktan kaçınma nedeniyle Fenerbahçe ilk akın organizasyonunu 58'de Nobre-Tuncay verkaçından buldu. Şutla sonuçlanmayan bir deneme. Yani ortada duran PSV'nin asla itiraz etmediği bir yığılmaydı. Asla baskı değil. Peki bu neden olur. Kendine güvensizlikten başka bir cevap bulamıyorum. Öyle ya da böyle 2.5 senedir birlikte oynayan bir takım hücuma dönük pas otomatiğine nasıl sahip olamaz ki Appiah ve Alex dışında dün gece hiçbir oyuncu güvenle ileri oynayamadı topu. 
PSV'nin de net bir pozisyonu yoktu öte yandan. Ama zaten sadece 2 atıp 6 yiyerek buraya gelmişlerdi. Ortada öyle bir potansiyel yoktu. Ve bunun peşinde de koşmadılar. Öyle kolayca çocuk oyunlarıyla aldılar maçı. 
Bu hikayenin sonunda mecburen bir yargı gelecek. Fenerbahçe geçen yıl hedefe ulaşamamış, ama istekli ve güvenli bir takımdı. Acı olan futbolda ilerlemesi bir yana, bu yıl bu özelliğin fazlasıyla törpülenmiş olması. 




</TEXT>
</DOC>
