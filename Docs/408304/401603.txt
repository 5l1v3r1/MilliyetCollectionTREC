<DOC>
<DOCNO> 401603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/yazar/tamer.html </URL>
<DATE> 2005/12/08/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Bir rektörün gözüyle Van'da neler oluyor 
</HEADLINE>
<TEXT>

Eskişehir Anadolu Üniversitesi Rektörü ve YÖK üyesi Prof. Ataç'a göre Van'daki olaylar, iktidarın üniversiteleri teslim alma operasyonunun bir parçası 

Günlerdir telefonlarım durmuyor. Hepsi de Van Üniversitesi Rektörü Prof. Dr. Yücel Aşkın için... 
Dün sabah ilk telefon, Eskişehir Anadolu Üniversitesi Rektörü ve YÖK'ün yeni seçilen üyesi Prof. Dr. Engin Ataç'tan geldi. 8 yıl rektörlük yapan ve yakında rektörlük görevi sona erecek olan Prof. Ataç, kendi deneyimlerinin ışığında, mali mevzuatın karmaşıklığı nedeniyle Türkiye'de bir rektörün karşılaşabileceği sıkıntıları ve kişi olarak Prof. Aşkın'ı şöyle anlatıyor 
"Yücel, gerçekten her açıdan çok iyi yetişmiş, çok donanımlı bir insandır. O donanımını, o entellektüel birikimini rektörlüğüne de yansıtmış bir insandır ve onun rektör olması Türkiye için büyük bir şanstır. Bunun devam etmesi de en büyük dileğim. Avrupa Birliği üyeliğine hazırlandığımız ve kalite aradığımız bir dönemde Yücel, biçilmiş kaftandır." 

'Usulsüzlük olabilir' 
"Usulsüzlük olabilir, hepimiz için olmuştur. Çünkü bulunduğumuz mevkide yapılan iş, son derece komplike ve karmaşık mali mevzuat nedeniyle hiç de kolay değildir. Üniversitelerde bu mevzuatı uygulayan insanların nitelikleri de çoğunlukla mevzuatı doğru uygulamak konusunda yetersiz kalır. Tıp doktoru bir rektörün İstanbul Üniversitesi Rektörü , geçenlerde "Bizi ihale mevzuatından kurtarın" diye serzenişini hatırlayın. 
Bu karmaşık mevzuatı uygulayan rektör farkında bile olmadan, uygulamada bazı usulsüzlükler olabilir. Alt kademede bazı işlerin çözülebilmesi için ufak - tefek usül hataları yapılmış olabilir. Burada önemli olan, devleti zarara uğratmamak ve insanların haksız kazanç elde etmemesidir. Önemli olan niyettir ve rektörün kendi boğazından bir şey geçip geçmemesidir. 
Suiistimal yapılıyorsa, o kesinlikle kabul edilemez. Ama iyi niyetle ya da tamamen dikkatsizlik nedeniyle bazı usül hatalarını hepimiz yapmışızdır." 

'Sürekli denetleniriz' 
"Türk üniversiteleri, o kadar çok denetlenen kurumlar ki... Sayıştay denetçileri, YÖK denetçileri, Maliye Bakanlığı Bütçe ve Mali Kontrol Genel Kontrolörleri ve gerektiği hallerde de Maliye Müfettişleri, periyodik olarak her sene 2 ya da 3 kez bizleri denetlemeye gelirler. 
Van Üniversitesi'nde 1996'da olan bir işlem, kim bilir kaç kere denetimden geçmiştir Mali mevzuat açısından bir sıkıntı ya da yolsuzluk olsaydı, bu kadar denetimde zaten daha önceden ortaya çıkardı. Şimdi mi akıllarına geldi " 

2. hedef 19 Mayıs 
Prof. Ataç'a göre Van'daki hukuk dışı uygulama, AKP iktidarının üniversiteleri teslim alma operasyonunun bir parçası ve bu operasyon Van ile sınırlı kalmayacak. Ataç diyor ki 
"Van'dakine benzer bir soruşturmayı Samsun 19 Mayıs Üniversitesi'nde de başlattılar. 19 Mayıs'la ilgili olarak şu anda Meclis araştırması başlatılmış durumda. Ve bu Meclis araştırmasını başlatan kişiyi, yani o araştırmanın açılmasını isteyen kişiyi de, Araştırma Komisyonu'nun başına getirdiler 
Sırada Malatya Üniversitesi'nin olduğunu duyuyoruz. Üniversiteleri başka türlü çökertemeyince, toplumun hassas noktası olan "yolsuzluk"tan vurmaya çalışıyorlar." 



</TEXT>
</DOC>
