<DOC>
<DOCNO> 405622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sondun21.html </URL>
<DATE> 2005/12/22/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Filistin'de Hamas önde görünüyor 
</HEADLINE>
<TEXT>

     Filistin Parlamentosu için 25 Ocak'ta yapılacak seçimlerde, İsrail'in Doğu Kudüs'te Filistinlilerin oy kullanmasına izin verip vermeyeceği konusu, gündemdeki yerini koruyor. 
     İsrail'den henüz resmi bir açıklama yapılmazken, daha önce Başbakanlık yetkililerine dayandırılan haberlerde, İsrail'in Doğu Kudüs'te Filistinliler için sandık kurulmasına izin vermeyeceği öne sürüldü. 
     Jerusalem Post gazetesi, bugün verdiği bir haberde, yine Başbakanlık kaynaklarına dayanarak, bu konuda henüz nihai kararın verilmediğini duyurdu. 
     Bin yetkilinin, ''Filistinlilerin seçimlerin iptali için İsrail'i suçlamalarını istemiyoruz'' şeklindeki sözlerini aktaran gazetede, bu konuda kesin kararın, Filistinliler, ABD ve Avrupa Birliği ile yapılacak temaslardan sonra verileceği kaydedildi. 
     Daha önce 1996 ve Ocak 2005'te yapılan seçimlerde, Doğu Kudüs'te postanelerde seçim sandıklarına izin verildiğini belirten yetkili, bu kez de soruna çözüm bulunabileceğini, Filistinliler için Doğu Kudüs yakınlarındaki Abu Dis gibi bölgelerde sandıklar kurularak, oy kullanmalarının sağlanabileceğini ifade etti. 
     Hamas'ın seçimlere katılmasına karşı olduğunu birkaç kez açıklayan İsrail'in, Doğu Kudüs için seçim sandıklarına izin vermeyeceği yolundaki haberler, Filistin Ulusal Yönetimi'nden Nebil Şaat'ın, ''bu takdirde seçimlerin ertelenebileceği'' sözleriyle karşılık bulmuştu. 
     İsrail'in 1967'de ele geçirdiği ve ardından topraklarına kattığı Doğu Kudüs'te 200 bin dolayında Filistinli bulunuyor. Hamas'ın yükselişi, İsrail'in yanı sıra Filistin'de iktidardaki El Fetih partisini de kaygılandırıyor. 
     Nitekim Filistin'de yapılan son kamuoyu yoklaması, Hamas'ın önümüzdeki seçimlerde ülke çapında başarılı olacağı sinyallerini verdi. 
     İsrail Radyosu'nun, Filistin'de yapılan bir ankete dayanarak verdiği habere göre, Batı Şeria'da Hamas'a yüzde 40 destek çıkarken, bölünen El Fetih için destek yüzde 20 olarak ortaya çıktı. Anketin 2500 kişi arasında düzenlendiği de bildirildi. 
     
</TEXT>
</DOC>
