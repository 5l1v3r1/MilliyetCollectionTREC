<DOC>
<DOCNO> 403490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sontur43.html </URL>
<DATE> 2005/12/14/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
TRT çalışanının öldürülmesi olayıyla ilgili olarak 4 kişi tutuklandı 
</HEADLINE>
<TEXT>

     Program çekimi için Adana'ya gelen TRT ekibinde görevli teknik servis çalışanı Serdar Aslanoğlu'nun öldürülmesi olayıyla ilgili gözaltına alınan 2'si özel güvenlik görevlisi 4 kişi tutuklandı. 
     Adana'ya ''Türkü Şöleni'' programı çekimi için gelen TRT Diyarbakır Bölge Müdürlüğü'ndeki ekipte yer alan Serdar Aslanoğlu'nun 32 , önceki gece Yenibaraj Mahallesi 32. Sokak'ta darp edilip bıçaklanarak öldürülmesi olayıyla ilgili gözaltına alınan, çiçek satıcısı E.Y, F.Ö. ve bir sitenin güvenlik görevlileri İ.K. ile N.K, Emniyet Müdürlüğü'ndeki sorgulamalarının ardından adliyeye sevk edildi. 
     Cumhuriyet Savcılığı'nca tutuklanmaları istemiyle nöbetçi mahkemeye çıkartılan zanlılar, ifadelerinin ardından tutuklanarak cezaevine gönderildi. 
     Sanıklardan F.Ö'nün, ifadesinde kendisi ve site güvenlik görevlilerin TRT çalışanına müdahalede bulunmadığını söylediği, E.Y'nin ise ''hırsız var'' sesini duyunca evinden bıçak alarak olay yerine gittiğinde, yerde bir kişiyi kanlar içerisinde yatarken gördüğünü söylediği öğrenildi. 
     Bu arada, sanıklardan İ.K'nin yaklaşık 8 yıl önce Adana Emniyet Müdürlüğü'nden gece bekçiliği kadrosundan emekli olduğu, amcasının oğlu N.K. ile olayın meydana geldiği sitede güvenlik görevlisi olarak çalıştıkları, F.Ö'nün de Anadolu Üniversitesi Açık Öğretim Fakültesi öğrencisi olduğu belirtildi. 
     
</TEXT>
</DOC>
