<DOC>
<DOCNO> 402720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/soneko21.html </URL>
<DATE> 2005/12/12/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
TBMM KİT Komisyonu Başkanı THY'de blok satış yapılmamalı 
</HEADLINE>
<TEXT>

     TBMM KİT Komisyonu Başkanı Nurettin Canikli, ''Şahsi görüşüm THY'nin blok satışının olmaması gerekir. Halka arz yolu en sağlıklı yöntemdir'' dedi. 
     Canikli, THY'nin Boeing'den teslim aldığı yen nesil 737-800 tipi yolcu uçağında gazetecilerin sorularını yanıtladı. 
     THY'nin özelleştirme sürecine ilişkin soru üzerine Canikli, borsada arz yoluyla bir satışın yapıldığını hatırlatarak, şöyle konuştu 
     ''Şahsi görüşüm THY'nin blok satışının olmaması gerekir. Halka arz yolu en sağlıklı yöntemdir. Stratejik özelliği olan kurumlardan bir tanesidir tartışmasız. Bu kriter esas alınarak özelleştirme söz konusu. Son derece başarılı gidiyor. Ekonomik durumu da bu tür özelleştirmeler için müsait. Yeni bir halka arzda çok aşırı bir talep gelmesini bekliyoruz. Hem yeterli talebin gelmesi hem de piyasa fiyatının üzerinde bir fiyata satılması ya da özelleştirmenin gerçekleştirilmesi konusunda orta veya uzun vadede herhangi bir sorun görünmüyor.'' THY'nin yeni uçak alımları ve yatırımların özelleştirmeyle ilgili olup olmadığına ilişkin bir soruya karşılık Canikli, yatırımların kaçınılmaz olduğunu, yatırımların özelleştirmeyle alakası olmadığını ifade ederek, ''THY, büyük ve önemli bir şirket. Vizyonumuz, vitrinimiz. Dolayısıyla şirketin modernizasyonunun geciktirilmemesi gerekir, teknoloji içeren uçakların alınması gerekir'' diye konuştu. 
     
     ''OLUŞAN FİYAT GERÇEK FİYATTIR'' 
     Canikli, özelleştirmelere ilişkin bir başka soruya da şu yanıtı verdi 
     ''Zaman zaman komisyonda da tartışılıyor. Şu satışın fiyatı uygun değildi, yeterli değildi şeklinde... Bunlar gerçeği yansıtmıyor. Olay şu özelleştirmenin belli kriterler çerçevesinde yapılması gerekir. Eğer o yapılmışsa oluşan fiyat reel fiyattır ve piyasa fiyatıdır. Özelleştirmeye girecekler açısından herhangi bir sınırlama olmaması, yönlendirme olmaması gerekir. Mümkün olduğu ölçüde bütün istekli ve taliplilerin ihaleye girişlerini kolaylaştırmak lazım. Rekabetin önünde engel olmaması gerekir. Bu yapıldıktan sonra oluşan fiyat gerçek fiyattır. Buna düşük demek doğru değildir. Piyasa şartları öyledir, böyledir bunu söylemek çok zor. Fiyatlar bütün piyasalar için geçerli. 
     Fiyatlar tahmin edilemez. Siz 11 Eylül'ü tahmin edebilir miydiniz Eğer bir kurum özelleştirme kapsamına alınmışsa bir an önce özelleştirilmesi gerekir. Biz komisyonda, özelleştirmesi geciken, üretimi devam eden kurumlar için bunu bir an önce özelleştirin diyoruz. 3-4 yıl önce bu fiyatları kimse tahmin etmiyordu. Dışarıdaki yatırımcılar, biz, ekonomistler, uluslararası denetim firmaları, siyasetçiler de tahmin etmiyorlardı. TÜPRAŞ'ta bir yanlışlık yok. O zaman da yanlışlık yoktu. O günkü şartlar ve piyasa öyleydi.'' 
     
     KOMİSYONUN ÇALIŞMALARI 
     TBMM KİT Komisyonu Başkanı Nurettin Canikli, komisyonun göreve başladığı dönemde ilk 10 yıllık hesapları denetlediğini, şimdi 2004 yılını denetlemeye başladığını anlatarak, şunları kaydetti 
     ''10 yıllık hesapları inceliyoruz, ama karşımızda hesap soracağımız, sorularımıza cevap verecek kimse yok. Eskiyi geçen sene tamamen erittik. 2004'ü inceliyoruz. Herkes diken üzerinde, bütün KİT'lerimiz, mensupları... 2004'teki hesaplar 8-10 yıl sonra denetlenecek. Olaylar eksik. Kamuoyunun gündeminden düşmüş. O kadar büyük olaylar var, ama kimse yazmıyor, haber olmuyor. Mahkemeye sevk edilmiş olaylar var. İnanılmaz yolsuzluklar var.'' Canikli, daha önceki dönemlerde THY denetim raporlarında ''pass-bilet'' konusunun tartışıldığını, ancak incelemeye gönderilmediğini belirterek, şöyle devam etti 
     ''Biz 2003 de dahil olmak üzere Başbakanlık Teftiş Kurulu'na gönderdik. Denetimin caydırıcı etkisi olması lazım. Türkiye Petrolleri Anonim Ortaklığı'nın yurtdışında şirketleri var ve denetleyemiyoruz. Yabancı mevzuata tabi. 500-800 milyon dolar para kullanıyorlar. Kamu kaynağı bu, sorumluluğumuz var. Şimdi denetim ekibimizle gidip yerinde denetleyeceğiz. Belgeleri getirelim dedik olmadı, fotokopileri gelsin dedik, olmadı. Şimdi belli periyotlarda gidip denetçilerle denetleyeceğiz. Gidip önemli kalemleri denetleyeceğiz. Başka türlü olmaz. Bu iş kesinlikle yarına kalmayacak. Kendi adamımız, dönemimiz kesinlikle söz konusu değil.'' 
     
     HEYETTEKİ MİLLETVEKİLİ SAYISI 
     Nurettin Canikli, ABD gezisine katılan milletvekili sayısına ilişkin eleştiriler olduğunun belirtilmesi üzerine de şunları söyledi 
     ''KİT Komisyonu olarak bazı alt komisyon toplantılarının ilgili birimlerin bulundukları bölgelerde yapılmasının son derece önemli olduğunu fark ettik. İlk uygulamasını da Şanlıurfa Ceylanpınar'da yaptık. 
     Bu da böyle. Kurumu tanımaya çalışıyoruz. Kurumun sorunlarını masa başında oturup denetlemek, önümüze gelen dosyalar üzerinde rapor hazırlamak önemli, ama kafi değil. Mutlaka o insanları anlamanız lazım. Sıkıntılarını, eksiklerini anlatmaları lazım. Kurumları yerinde tanımaya çalışıyoruz. Ceylanpınar'a gidişimizle, buraya gelişimiz arasında mantık itibariyle fark yok. Arkadaşlarımız bize planlarını, yaptıklarını anlatıyorlar. Gelişimizin esas nedeni bu. Buradaki mantaliteyi anlamaya çalışıyoruz. Havayollarının ruhunu, çalışma biçimini, diğer ülkelerle ilişkilerimizi anlamaya çalışıyoruz. İnsanları iş üzerinde görmek lazım. 
     Boeing firmasının fabrikasını görmemiz bizim için önemliydi. 1945'de Nuri Demirağ'ın uçak fabrikası, Türkiye'de uçak yapıp ihraç etmesine rağmen hükümet desteklemediği için kapanmış, satılmıştı. Gençliğimde beni etkileyen en önemli olaylardan biridir bu. Fabrikaları görmek istedim. Çok da faydalı oldu.'' 
     
     THY GENEL MÜDÜRÜ KOTİL 
     THY Genel Müdürü Temel Kotil de sipariş verdikleri uçaklarda Türkiye'de ilk defa ''ozon filtresi'' bulunduğunu belirterek, ''THY'nin kabin hava kalitesi en iyidir diyebiliriz'' dedi. 
     Heyette milletvekilleri bulunmasına ilişkin olarak da Kotil, şunları kaydetti 
     ''Milletvekillerimizden bize katılımlarını istedik. Türkiye'de havacılık çok önemli. Keşke daha çok kişi Türkiye'den gelip Boeing ve Airbus'ı görse, herkes havacılığı konuşsa. Bizim 2.5 milyar dolar ciromuz küçük bir rakam. 20 milyar dolar ciro yapan 15 şirket var dünyada. Bu noktaya gelebilmek için 70 milyon insanın havacılığı sevmesi lazım. İstediğimiz, olabildiği kadar çok kişi havacılık sektörüyle ilgilensin. Uçak alımımızda promosyonel bu seyahat de vardı. Dolayısıyla uçak alımının bir parçasıydı.'' 
     
     EMEKLİLİK VE YENİ KADROLAR 
     Kotil, şirkette emekli edilenler ile yeni personel alımının olduğunun hatırlatılarak, ''kadrolaşma'' olacağı yönündeki görüşleri nasıl değerlendirdiğinin sorulması üzerine, şirketin 11 bin çalışanı bulunduğunu ve böyle bir şirketin 20 yıl içinde personelinin dönmesi gerektiğini belirterek, ''Yani 20 yıl çalışan birinin şirketten ayrılması gerekiyor. Böyle bir yaklaşım var. Bu şirkette yılda 500 kişinin emekli olması, 500 kişinin gelmesi gerekiyor. Bu gidip gelmelerde ticari portföy de var. Özel sektör böyle çalışıyor, yukarıdan bir kısmını gönderiyor, alttan yenisini alıyor'' diye konuştu. 
     Operasyon bölümündeki personel konusunda ketum olduklarını anlatan Kotil, sözlerini şöyle sürdürdü 
     ''Çalışanlarımızı ikiye ayırıyoruz. Operasyondakiler, kabin, teknik, pilot, yer hostesimizin emekliliği konusunda çok tutucuyuz. Direkt operasyonda olmayıp da bizim sabit giderlerimizi artıran kısımlarda emekliliği destekliyoruz. Personel eksiğimiz var. Yeni alınacakların dışında 411 hostes alacağız. Çünkü onlar üretimde. Teknisyen de alacağız. Operasyonlarda olanlara hiçbir diyeceğimiz yok. 
     Ofiste çalışanlar konusunda ketumuz. Politik olmak mümkün değil. Birisini emekli etmek tabii üzücü bir olay. Ama unutmayalım ki emekli olacak arkadaşların maaşları birçok ciddi müessesede olanlardan daha yüksek. Kendimi o konuda fazla da suçlu görmüyorum.'' Kotil, çok ciddi bir şirketin siyasi kadrolaşma yapamayacağını vurgulayarak, şöyle dedi 
     ''Kar marjı yüzde 5 olan bir şirketten bahsediyoruz. Bizim bunu verimli çalıştırmamamız, altın yumurtlayan tavuğu kesmek anlamına gelir. Biz yeni 500 eleman alıyoruz. Yer hostesi ve çağrı merkezine alıyoruz. Bunlar KPSS üzerinden bize gelecek. THY'de yanlış hesap yaptığınızda bu marj ortadan kalkar. 
     THY'yi 3-4 kat daha büyük görmek istiyoruz. Olabilir mi olabilir, potansiyel var. Bunu hemen yapabileceğimi söyleyemem. Ama ben tabii büyük ihtimalle şirkete çok uzun kalmayacağım. Bunun esprisi şu, üst yöneticilerin belirli tempoyla değişmesinde yarar var. Herkesin belirli bir heyecanı vardır. Bir şirket başarıya gidiyorsa çalışanları ve yöneticiler genel müdürün uykusuz kalmasıyla başarıya gider. Hiçbir kurum, hem benim olsun hem rahat edeyim hem büyür olmaz. Havacılık çok canlı bir meslek. Muazzam bir güven vereceksiniz.'' 
     
</TEXT>
</DOC>
