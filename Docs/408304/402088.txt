<DOC>
<DOCNO> 402088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sonsiy19.html </URL>
<DATE> 2005/12/09/ </DATE>
<TIME> 23.50 </TIME>
<AUTHOR>  </AUTHOR>
<HEADLINE>
Bakan Koç Düşüncemiz, kanunların verdiği hürriyetlerin kullanılması 
</HEADLINE>
<TEXT>

     Kültür ve Turizm Bakanı Atilla Koç, ''içki yasağı'' tartışmalarıyla ilgili olarak, ''Bizim tek düşüncemiz kendi ülkemizde kanunların hakimiyeti ve bu kanunların verdiği hürriyetlerin insanlarımız tarafından serbestçe kullanılmasıdır'' dedi. 
     Açıköğretimliler Birliği Vakfı'nda düzenlenen sergi açılışına katılan Bakan Koç, burada gazetecilerin ''içki yasağı'' konusundaki sorusunu yanıtlarken, ''Türkiye bir anayasa devletidir. Kanunlarla idare edilir. Kanunların altında yönetmelik çıkarır, bu yönetmeliğin de genelgelerle tatbiki yapılır. Bu hususta herhangi bir içki ruhsatı isteyip de içki ruhsatı almayanın olmadığı çok açıktır'' dedi. 
     İçişleri Bakanlığı'nın konuyla ilgili gerekli açıklamayı yaptığını belirten Koç, Antalya İl Genel Meclisi'nin bu husustaki kararını verdiğini hatırlattı. 
     Koç, Türkiye'nin en önemli gelir kaynaklarından turizmde menfi bir propagandaya izin verilmemesi gerektiğini ifade ederek, ''Bizim tek düşüncemiz, kendi ülkemizde kanunların hakimiyeti ve bu kanunların verdiği hürriyetlerin insanlarımız tarafından serbestçe kullanılmasıdır'' diye konuştu. 
     AK Parti Grup Başkanvekili Eyüp Fatsa da Türkiye'de iktidar sorumluluğunu yüklenen bir parti olduklarını, milletin mutluluğu, refahı, huzuru için neler yapılması gerekiyorsa onun gayreti içinde olduklarını kaydetti. 
     İçişleri Bakanlığı'nın, yayınladığı genelgeyle ilgili teferruatlı bir açıklama yaptığını dile getiren Fatsa, şunları söyledi 
     ''İşin en başındaki insanın, sorumlu bakanın söylediğine inanmıyorsunuz, Antalya'da falanca şunu söyledi, falan yerde falanca şunu söyledi ona inanıyorsunuz. Bakan açıklıyor, genelge ortada uygulama ortada, yapılan bir şey yok. Birileri bir bardak suda fırtına koparıyor, bir senaryo yazıyor, herkesin buna inanmasını bekliyor. Böyle bir şey olamaz. Türkiye'nin bunlarla kaybedecek zamanı yoktur. Türkiye artık bu hayali senaryolarla yönetilen, yönlendirilen, maniple edilen Türkiye şartlarını aşmıştır.'' 
     
     PARTİ İÇİNDEKİ ''FARKLI'' SÖYLEMLER 

     Fatsa, AK Parti Grubu olarak, arkadaşlarının düşüncelerine, fikirlerine, hep hoşgörü ve toleransla yaklaştıklarını belirterek, farklı tercihlerin olabileceğini söyledi. 
     En zor günlerde bile grup kararı almadıklarını ifade eden Fatsa, ''Arkadaşlarımız her platformda, özellikle grubumuzun basına kapalı bölümlerinde, sayın başbakanın da bulunduğu ortamda, çok farklı fikirlerini, çok farklı eleştirilerini, çok farklı düşüncelerini çok büyük bir rahatlıkla, grubun ve partinin kendisine vermiş olduğu imkanlardan da faydalanarak ifade etme imkanları bulmuştur'' dedi. 
     Bunun, AK Parti'nin parti iç demokrasiye ve farklılıklara ne kadar değer verdiğinin göstergesi olduğunu bildiren Fatsa, şunları kaydetti 
     ''İnsanların ve kamuoyunun veya birtakım çevrelerin hayret ettiği taraf şu 'yahu nasıl olur da aynı grup içerisinde farklı sesler olabiliyor.' İşte AK Parti'nin farkı burada. Bugüne kadar yerleşik olan kanaat şu grup disipline alınır, karar alınır. Dolayısıyla herkes hoşuna gitse de gitmese de alınan karara tabi olur. Alışık olduğumuz düşünce bu. Bu yerleşik düşüncenin dışında farklı bir görüş diyor ki 'arkadaş farklılıklarınızı söyleyin, dile getirin.' Parti içi demokrasi ve hoşgörü alabildiğine bizim partimizde vardır.'' Fatsa, Maliye Bakanı Kemal Unakıtan'ın tepkisine katılmadıklarını belirterek, Unakıtan'ın tepkisinin ''biraz maksadını aşmış'' bir tepki olduğunu söyledi. 
     Bakan Unakıtan'ın konuyla ilgili söyleyecek bir şeyi varsa, parti grubunda bu düşüncelerini ifade edebileceğini dile getiren Fatsa, ''Turan Bey ile bunu bire bir konuşabilirdi, veya Turan Bey'in yaptığı gibi grubumuzda bunu konuşabilirdi. Bu diyalog şık olmamıştır. Biraz maksadını aşan bir ifadedir'' diye konuştu. 
     Bu arada, Kültür ve Turizm Bakanı Atilla Koç, Ali Rıza Kılıç'ın sergisini, Eyüp Fatsa ve AK Partili bazı milletvekilleri ile gezdi. 
     Yağlıboyanın yanı sıra havanda dövülen taşlardan yapılan 64 tablodan oluşan sergi, 1 Ocak'a kadar görülebilecek. 
     
</TEXT>
</DOC>
