<DOC>
<DOCNO> 407904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sondun29.html </URL>
<DATE> 2005/12/30/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Avrupa, 2005'i kar ve soğukla uğurluyor 
</HEADLINE>
<TEXT>

     Avrupa'da 2005, kar, soğuk ve soğuğa bağlı ölümlerle sona eriyor. 
     Birçok ülkedeki meteoroloji yetkilileri, İtalya, İngiltere ve Polonya'da can kaybına ve trafikte aksamalara yol açan soğuk ve kar yağışlı havanın, yeni yıl gecesinde de özellikle Hollanda ve Avusturya'da etkili olabileceği uyarısında bulunuyor. 
     Polonya'da son günlerdeki soğuk hava dalgasının 22 kişinin ölümüne yol açtığı, İngiltere'deyse son 10 yılın en soğuk Aralık ayında ülkenin orta kesimlerindeki West Bromwich'te 40 yaşlarında bir kişinin donarak öldüğü belirtiliyor. 
     İtalya'da da can alan soğuklar, 22 yaşındaki bir evsizin başkent Roma garında ölümüne yol açtığı, Floransa'da 21 yıldır ilk kez kar yağdığı ve Napoli bölgesinde soğuk havalar yüzünden sivil savunma tarafından olağanüstü hal ilan edildiği ifade ediliyor. 
     Pazartesi günü Napoli bölgesinde bir gencin soğuğa verilen ilk kurban olduğu belirtilirken, Roma'da tren seferlerinin gecikmeli olarak yapıldığı, Floransa havaalanından kalkacak uçakların 7'sinin seferinin iptal edildiği bildiriliyor. 
     Kara ve demiryolu trafiğinin aksadığı Hırvatistan'da 91 yaşındaki 1 kadının donarak öldüğü, dağlık bölgelerde kar kalınlığının 2 metreye ulaştığı İsviçre'deyse Neuchatel kantonunda sıcaklığın gece eksi 35'e düştüğü belirtiliyor. 
     Hollanda'da demiryolu seferlerinin kısıtlandığı, Belçika'da da trafikte karşılaşılabilecek ciddi sorunlarla ilgili uyarılarda bulunuluyor. Avusturya'da yeni yılı takip eden hafta sonunda eksi 15'e düşecek sıcaklıktan endişe edilirken, Slovakya'da şiddetli rüzgarla gelen kar yağışının kara, hava ve demiryolu trafiğini aksattığı, Çek Cumhuriyeti'ndeyse kara trafiğinin büyük ölçüde aksadığı haber veriliyor. 
     Macaristan'ın başkenti Budapeşte'de kar yağışı yüzünden bir tramvayın raydan çıkmasıyla birçok hattın kapatıldığı, kent sakinlerine evde kalmalarının tavsiye edildiği belirtiliyor. 
     İki kişinin soğuktan öldüğü Fransa'da şiddetli kar yağışı yüzünden araç sürücülerinden zorunlu olmadıkça trafiğe çıkmamaları istenirken, birçok karayolu hattının ağır vasıtalara kapatıldığı, yağış nedeniyle tren seferlerinin gecikmeli olarak yapıldığı ifade ediliyor. 
     İspanya'nın da yeni yıla soğuk havayla gireceği, kar yağışının dağlık bölgelerde trafik akışının kilitlenmesine yol açtığı, Romanya'da Çevre Bakanlığı'nın ülkenin güneyi için su basmalarına karşı uyarıda bulunduğu bildiriliyor. 
     
</TEXT>
</DOC>
