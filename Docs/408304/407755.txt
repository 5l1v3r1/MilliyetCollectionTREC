<DOC>
<DOCNO> 407755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sontur61.html </URL>
<DATE> 2005/12/29/ </DATE>
<TIME> 20.25 </TIME>
<AUTHOR>  </AUTHOR>
<HEADLINE>
Iğdır'da Kuş Gribi riskinden dolayı toplam 390 hayvan itlaf edildi 
</HEADLINE>
<TEXT>

     Iğdır'ın Aralık İlçesi'nde görülen kuş gribi vakasının ardından başlatılan tarama çalışmalarında 31 kanatlı hayvanın itlafıyla birlikte, ilçede itlaf edilen hayvan sayısının 390'a çıktığı bildirildi. 
     Iğdır Valiliği'nden yapılan yazılı açıklamaya göre, Aralık İlçesi'nde kordon ve karantina tedbirlerinin uygulanmasına devam ediliyor. 28-29 Aralık tarihlerinde yapılan tarama çalışmaları sonucunda, 31 kanatlı hayvanın daha itlaf edilmesiyle ilçede itlaf edilen hayvan sayısı 390'a yükseldi. 
     Açıklamada, ayrıca yapılan yol kontrollerinde 44 kanatlı hayvanın il merkezine girişinin engellendiği, açıkta satılan 65 kanatlı hayvanın satışına izin verilmediği kaydedildi. 
     İlçe genelinde kümeslerdeki dezenfekte işlemleri ve Sağlık Müdürlüğü ekiplerinin vatandaşları bilgilendirme çalışmalarının ise sürdürüldüğü belirtildi. 
     
</TEXT>
</DOC>
