<DOC>
<DOCNO> 400041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sonspo19.html </URL>
<DATE> 2005/12/02/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Tigana'dan önemli mesajlar... 
</HEADLINE>
<TEXT>

     Beşiktaş Teknik Direktörü Jean Tigana, "Hedeflediğim nokta, maksimumu yapmak. Sezon başında burada değildim, kadroyu ben oluşturmadım, oyuncuları ben seçmedim ama yapabileceğimizin en iyisini yapacağız" dedi. 
     Beşiktaş Kulübü’nün aylık resmi yayın organı Beşiktaş Dergisi’nin Aralık sayısı bugün piyasaya çıkarken, dergide Fransız teknik adamla yapılan röportaja yer verildi. 
     Beşiktaş’ın transfer teklifini kabul etmeden önce siyah-beyazlı kulüp hakkında bir hafta süreyle araştırma yapıp, düşündüğünün altını çizen Tigana, bunun sonucunda gelmeye karar verdiğini belirterek, şöyle devam etti 
     "Kulüple ilgili birçok bilgi edinmiştim ama Beşiktaş’a geldiğimde çok şaşırdım. Örneğin böyle güzel bir tesis beklemiyordum. Doğrusu ekiple ilgili bir şey düşünmedim. Çünkü sadece iki maçını seyredebildim. Kaliteli oyuncularımız olduğunu biliyordum, zaten bunu da gördüm ama çok çalışmamız lazım. Bizi bekleyen inanılmaz işler var." Beşiktaş’ta yapacağı işleri sıralarken, "İlk olarak fizik ve kondisyon çalışması yapmalıyız, biraz kaslarımızı güçlendirmeliyiz" diye konuşan Fransız teknik adam, şöyle devam etti 
     "Daha önce futbolcuların salonda çalışma yapmak gibi bir alışkanlıkları yokmuş. Ayrıca taktiksel çalışmamız olacak. Nasıl daha etkili ve daha güçlü olabiliriz, bunlara bakacağız. Takıma takviye yapmak ise üçüncü konumuz. İlk önce kendi fizik-kondisyonumuzu ve taktik seviyemizi yükselteceğiz." 
     
     "HEDEFİMİZ, MAKSİMUMU YAPMAK" 
     Jean Tigana, Beşiktaş’taki hedeflerinin ne olduğuyla ilgili bir soruya, "Hedeflediğim nokta maksimumu yapmak. Sezon başında burada değildim, kadroyu ben oluşturmadım, oyuncuları ben seçmedim ama yapabileceğimizin en iyisini yapacağız" diye yanıt verdi. 
     Kendisini, "Aslında ben çok açık birisiyim. ’Futbolu ben yarattım’ nidalarında olan, burnu büyük bir insan değilim" diye tanımlayan Tigana, "Ben öncelikle sözümün eri bir insanım. Milli Takım’ı iki kere reddettim. İlkinde kulüp çalıştırıyordum ve çalıştığım kulüp beni bırakmak istemedi. Onlara verdiğim söz nedeniyle kabul etmedim. İkinci teklifte ise El Fayed ile mahkemeliktim. Çok duygusal bir insanım. Mesela üzüntülerimi dışarı vurmam, içime atarım. 
     Hiçbir zaman benim ağzımdan oyuncularım ya da kulübüm hakkında kötü bir şey duyamazsınız" dedi. 
     
     GENÇLİĞİ SIKINTILARLA GEÇMİŞ 
     6’sı erkek ve 4’ü kız toplam 10 kardeşten oluşan kalabalık bir 
     ailenin çocuğu olarak Mali’de dünyaya gelen Jean Tigana, röportajında, Fransa’daki gençlik yıllarının oldukça zor şartlarda geçtiğini, ailesini geçindirebilmek için önce spagetti fabrikasında çalıştığını, arkasından da postacılık yaptığı vurgulayarak, şunları kaydetti "16 yaşımda spagetti fabrikasında çalıştım, postacılık yaptım. Bakarsanız, ufak sayılacak işler yaptım. Kalabalık bir aileydik. Bizim ailemizde, yaşı büyük olanlar çalışıyor ve para kazanıyordu. Dolayısıyla benim de çalışmam gerekiyordu. Ama bu çok önemli değil. Milyonlarca aile bu şekilde geçiniyor. Fakat bu nedenlerden dolayı profesyonel hayatım çok geç başladı. 20 yaşımda profesyonel oldum ki, bu bir futbolcu için çok geçtir." 
     
     "GERÇEK YILDIZ, SAHADA İYİ OLANDIR" 
     Futbolculara karşı ön yargılı olmadığını kaydeden Tigana, "Benim için gerçek yıldız, sahada iyi olandır. İsim söylemeye gerek yok. 
     Sahada çıkardığı iş önemli. Antrenörün görevi de, yapılan işin çizgisini yükseltmek. Bu arada da iyi sonuçlar tabii ki önemli. Çünkü bu iyi sonuçlar seni ayakta tutar" diye konuştu. 
     Türkiye’yi tamamen olmasa da tanıdığını, daha önce maç ve kamp yapmaya geldiğini kaydeden Jean Tigana, "Zaten bu yaz da güneyde tatildeydim. Ben Londra’da iki sene yaşadım ama antrenörlüğü bıraktıktan sonra gezebildim. Umarım burayı daha çok tanıma fırsatı bulabilirim" derken, röportajını sonunda siyah-beyazlı taraftarlardan beklentilerini şöyle dile getirdi 
     "Lütfen bizim arkamızda olmaya, aynı şekilde destek vermeye devam etsinler. Çok sıcakkanlı bir seyircimiz var. Geçmişteki sonuçlara bakarak değil, geleceği düşünerek bizi desteklesinler. Çünkü onların desteğine oyuncularımızın ihtiyacı var." 
     
</TEXT>
</DOC>
