<DOC>
<DOCNO> 400867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/guncel/agun.html </URL>
<DATE> 2005/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni cami tartışmaları 
</HEADLINE>
<TEXT>


Göztepe Parkı'na cami kararının yarattığı polemikler sonlanmadan, bu kez de Etiler ve Tuzla'daki camiler tartışma konusu oldu 

MEHMET DEMİRKAYA, ŞÜKRAN ÖZÇAKMAK İstanbul 

İstanbul Büyükşehir Belediyesi'nin Göztepe Parkı'na cami yapılması kararıyla başlayan tartışmalar sürerken, bu kez de Etiler'de cami yapmak için hazırlıklara başlandığı, AKP'li Tuzla Belediyesi'nin de, kıyıdaki dolgu alana cami yapmak için karar aldığı ortaya çıktı. 
İstanbul Büyükşehir Belediye Meclisi, geçen hafta Büyükşehir Belediyesi'nce hazırlanan 9 Mart tarihli "Tuzla Marmara Denizi ile Demiryolu Arası Revizyon Nazım İmar Planı"na Tuzla Belediyesi'nce yapılan itirazları görüştü. Büyükşehir Belediyesi İmar ve Bayındırlık Komisyonu, 12 itirazdan 8'ini kabul ederken, 4'ünü ise uygun görmedi. 9 üyeli İmar Komisyonu'ndaki 2 CHP'li üye de kabul edilen itirazlara karşı çıkmadı. Kabul edilen itirazlardan biri de Tuzla kıyı dolgu alanında kalanş Nazım İmar Planı'nda park ve rekreasyon alanı olarak ayrılan yere ilişkindi. Tuzla Belediyesi bu yerin "dini tesis alanı" olarak düzenlenmesini teklif etti. 
Büyükşehir Belediyesi Planlama Müdürlüğü raporunda, "Kanuna göre kıyı dolgu alanında cami alanı yapılması mümkün olmayıp,itiraz uygun mütalaa edilmemektedir" denilmesine rağmen itaraz kabul edildi ve dolgu alanına cami için izin çıkmış oldu. 

Etiler'de plan değişikliği 
Etiler Cengiz Topel Caddesi Mineli Sokak'ta bulunan 3 bin 335 metrekarelik araziye şantiye kuran belediye, başına bir bekçi diktiği konteynerin camına, İstanbul Büyükşehir Belediye Başkanı adına Genel Sekreter Yardımcısı Şaban Erden imzalı bir yazı astı. Yazıda, arsaya ne inşaatı yapılacağı bilgisine yer verilmedi. Araziye cami yapılacağını öğrenen 300 mahalle sakini, camiye ihtiyaç olmadığını yönünde Beşiktaş ve Büyükşehir belediyelerine başvurdu. İmzaları değerlendiren Beşiktaş Belediyesi, bu alana park, yaşlılar için dinlenme yurdu ve spor alanı yapılması için gerçekleştirdiği plan değişikliğini Meclis'e havale etti. 

'İhtiyaç yok' 
Beşiktaş Belediyesi CHP Meclis Üyesi İdris Ekşi, "Camiye karşı değiliz ancak söz konusu arsaya çok yakın camiler var. İhtiyaç yok. Bu nedenle de caminin cemaati olmaz. Oysa Etiler'de konutlar nedeniyle vatandaşın nefes alacağı boş alan yok. 10 yıldır ihtiyaç olmadığı için cami inşa edilmemiş. Şimdi anakentin politikası, 'cami yeri var, gelin yapalım' şeklinde herhalde" dedi. 

Başkan Topbaş eylemlere tepkili 

İSTANBUL Milliyet 
İstanbul Büyükşehir Belediye Başkanı Kadir Topbaş, Göztepe Parkı'na cami yapımını toplumsal tepkiler ortaya koyarak gerginliğe taşımanın yanlış olacağını söyledi. 
Eylemlere ilişkin soruları yanıtlayan Topbaş, "Hoş bir şey değil. O zaman toplumun değişik katmanları, değişik taleplerini bu şekilde eylemlerle ortaya koymaya kalkarlarsa, bu ülkeye sıkıntılar getirir. Müzakere masasındayız. Müzakere yapan bir ülkenin, kendi içinde müzakere yapamayan, eylemlerle hareket oluşturmaya çalışan bir ülke görünümü vermememiz gerekiyor" dedi. 

'Değişebilir' 
Topbaş, "Belediye Meclisi'nin aldığı karar değişecek mi " sorusuna da şu yanıtı verdi 
"Kararın nasıl değişip değişmeyeceği biliniyor. Konunun yasal boyuta taşındığı da söylendi. Belediye Meclisi'nin verdiği karar, yine Meclis'e verilecek farklı tekliflerle değişebilir. Yoksa toplumsal birtakım tepkileri ortaya koyarak bunu gerginliğe taşımanın yanlış olacağını düşünüyorum." 

'Gerginlik olmasın' 
Konunun gerginlik unsuru yapılmamasını isteyen Topbaş, "Cami isteyenler - istemeyenler, taraf olanlar - olmayanlar şeklinde değerlendirerek geçmişteki gerginlik ortamının Türkiye'ye taşınması, Türkiye açısından geçmişteki kayıpları tekrar gündeme getirir. Türkiye artık modern bir ülke. Bunların büyük olaylar şeklinde dünya basınına yansıması da çok hoş değil" dedi. 



</TEXT>
</DOC>
