<DOC>
<DOCNO> 404444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/spor/spo05.html </URL>
<DATE> 2005/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan mucizesi 
</HEADLINE>
<TEXT>


Avrupa Futbol Şampiyonası'nda büyük bir sürpriz yapan Komşumuz, finalde ev sahibi Portekiz'i 1 - 0 yenerek kupanın sahibi oldu 


PORTEKİZ'DEKİ 12. Avrupa Futbol Şampiyonası'nda, finalde evsahibi Portekiz'i 1 - 0 yenen Yunanistan, büyük bir sürprize imza atarak ilk kez şampiyon oldu. Çek Milan Barros, 5 golle gol krallığını elde ederken, Yunanlı Theodoros Zagorakis de şampiyonanın en iyi oyuncusu seçildi. Şampiyonlar Ligi'nde şampiyonluğu, Almanya'nın Gelsenkirchen kentindeki finalde, Fransa'nın Monaco takımını 3 - 0 yenen Portekiz'in Porto ekibi 2. kez kazandı. UEFA Kupası'nda şampiyonluğu, İsveç'in Göteborg kentindeki finalde, Fransız Marsilya'yı 2 - 0 yenen İspanyol Valencia, 3. kez elde etti. Tunus'taki 24. Afrika Uluslar Kupası'nda, finalde Fas'ı 2 - 1 yenen evsahibi Tunus, ilk kez şampiyon, Nijerya da Mali'yi yine 2 - 1 yenerek üçüncü oldu. Kulüpler Dünya Kupası'nda şampiyonluğu, Kolombiya'nın Once Caldas takımını penaltılarla 8 - 7 yenen Portekiz'in Porto takımı 2. kez kazandı. Peru'daki 41. Amerika Futbol Şampiyonası'nda Copa America şampiyonluğu, başkent Lima'daki finalde, Arjantin'i penaltı atışlarıyla 6 - 4 yenen Brezilya, 7. kez kazandı. Çin'deki 13. Asya Şampiyonası'nda, finalde Japonya, evsahibi Çin'i 3 - 1 yenerek, 3. kez şampiyonluk kupasını müzesine götürdü. Tayvan'ın başkenti Taipei'deki 5. Dünya Salon Futbol Şampiyonası'nda, finalde İtalya'yı 2 - 1 yenen İspanya, 2. kez üstüste şampiyonluğu kazandı. FIFA tarafından dünyada yılın futbolcusu olarak İspanya'nın FC Barcelona takımında top koşturan Brezilyalı yıldız Ronaldinho seçildi. 

Rekor ve doping 
ATİNA 2004 Olimpiyatı'na spordaki başarılardan çok, doping olaylarının gölgesi hakim oldu. 23 doping olayıyla rekor kırılan oyunlarda, 30 Dünya rekoru tarihe gömüldü. Ev sahibi Yunanistan'ın iki yıldız sprinteri Kostas Kenteris ile Ekatirini Thanou'nun kontrolden kaçmak için uydurduğu motosiklet kazası olimpiyat boyunca konuşuldu. Disk atmada Macar Robert Fazekas'ın testislerine ilaç tüpü yerleştirmesi sonucu altın madalyası geri alındı. Ayrıca çekiç atmada yine Macar sporcu Adrian Annus'un madalyasını kaybetmesiyle, bronz madalya milli sporcumuz Eşref Apak'ın oldu. Atina'nın yıldızı olan ABD'li yüzücü Michael Phelps, oyunları 5 altın ve 2 bronz madalyayla kapayarak Atina 2004'te bireysel anlamda en çok madalya toplayan sporcu unvanını kazandı. Olimpiyatların en çok ilgi çeken 100 metre erkekler finalinde ise ABD'li Justin Gatlin 9.85 ile altın madalyaya uzandı. Yarım asırdır olimpiyat altınına hasret kalan Arjantin, futbol ve basketbolda altın madalya çıkararak çifte zafer yaşadı. Madalya klasmanında ABD, 35 altın, 39 gümüş ve 29 bronzla birinciliği, Çin Halk Cumhuriyeti, 32 altın, 17 gümüş ve 14 bronzla ikinciliği ve Rusya da 27'şer altın ve gümüşün yanısıra 38 bronzla üçüncülüğü aldı. 

Mehmet Okur'la gururlandık 
ABD Profesyonel Basketbol Ligi'nde NBA 2003-2004 sezonu şampiyonluğunu, play - off final serisinde Los Angeles Lakers'a 4 - 1 üstünlük sağlayan Detroit Pistons, üçüncü kez kazandı. Detroit'teki milli pivotumuz Mehmet Okur, NBA Ligi şampiyonluğu yaşayan tarihteki ilk Türk oyuncu unvanına ulaşırken, ligin "en değerli oyuncusu" MVP de Minnesota Timberwolves'dan Kevin Garnett oldu. NBA'de 53. Doğu - Batı karmaları geleneksel All Star maçında Batı, Doğu'yu 136 - 132 yenerek 21. galibiyetini aldı. Euroleague'de 2003 - 2004 sezonu şampiyonluğunu, İsrail'in Tel Aviv kentindeki finalde İtalyan Skipper Bologna'yı tarihi farkla 118 - 74 yenen evsahibi Maccabi Tel Aviv, 4. kez kazanırken, İtalyan Montepaschi Siena'yı 97 - 94 yenen Rus ekibi CSKA Moskova da 3. oldu. ULEB Kupası'nda şampiyonluğu, Belçika'nın Charleroi kentindeki final maçında İspanyol Real Madrid'i 83 - 72 yenen İsrail ekibi Hapoel Migdal Jerusalem kazandı. FIBA Avrupa Ligi'nde şampiyonluğu, Rusya'nın Kazan kentindeki finalde, Yunanistan'ın TIM Maroussi Atina takımını 87 - 63 yenen Rus UNICS Kazan takımı elde etti. FIBA Erkekler Avrupa Kupası'nın İzmir'deki finalinde Alman BC Mitteldeutscher, Fransız SAS JDA Dijon'u 84 - 68 yenerek şampiyonluğu, Tuborg Pilsener de Rus Dinamo Moskova Region'ı 94 - 53 mağlup ederek üçüncülüğü aldı. Bayanlar Basketbol Avrupa Ligi'nde 2003 - 2004 sezonu şampiyonluğunu, Macaristan'ın Pecs kentindeki finalde, Fransız US Valenciennes Olympic, Polonya'nın Lotos VBW Clima Gdynia takımını 93 - 69 yenerek 2. kez elde etti. FIBA Bayanlar Avrupa Kupası'nda şampiyonluğu, İstanbul'daki finalde Macar Szolnoki MAV Coop'u 84 - 68 yenen Rus Baltiskaya Zwezda ilk kez kazanırken, Fenerbahçe'yi uzatmada 76 - 72 yenen Rus Dinamo Kursk Moskova da üçüncülüğü aldı. ABD Üniversiteler Kolejler Basketbol Ligi'nde NCAA , 2003 - 2004 sezonu şampiyonluğunu, San Antonio'daki finalde Georgia Tech Üniversitesi'ni 82 - 73 yenen Connecticut Üniversitesi 2. kez kazandı. 

Rus kraliçeler 
TENİSTE yılın ilk Grand Slam mücadelesi olan Avustralya Açık Tenis Turnuvası'nda şampiyonlukları, tek erkeklerde İsviçreli Roger Federer, tek bayanlarda da Belçikalı Justine Henin Hardenne ilk kez kazandı. Roland Garros Açık Tenis Turnuvası'nda şampiyonlukları, tek erkeklerde Arjantinli Gaston Gaudio, tek bayanlarda da Rus Anastasia Myskina, ilk kez kazandı. Wimbledon Tenis Turnuvası'nda, tek erkeklerde İsviçreli Roger Federer 2. kez üstüste, tek bayanlarda da Rus Maria Sharapova ilk kez şampiyonluğa ulaştılar. Sezonun 4. ve son Grand Slam mücadelesi olan ABD Açık Tenis Turnuvası'nda ise şampiyonlukları, tek erkeklerde İsviçreli Roger Federer, tek bayanlarda da Rus Svetlana Kuznetsova paylaştılar. 93. Davis Kupası'na, İspanya'nın Sevilla kentindeki finalde, ABD'yi 3 - 2 yenen İspanya tarihinde 2. kez uzandı. Bayanlar Federasyon Kupası'nda şampiyonluğu, Moskova'daki finalde Fransa'yı 3-2 yenen evsahibi Rusya, ilk kez kazandı. 

VOLEYBOL 
VOLEYBOLDA İtalya'daki Avrupa Konfederasyon Kupası Dörtlü Final maçlarında, erkeklerde 2 İtalyan ekibinden Kerakoll Modena, finalde Coprasytel Piacenza'yı 3 - 2 yenerek şampiyon oldu. Bayanlarda ise yine 2 İtalyan ekibinden Foppapedretti Bergamo, finalde Vini Monte Schiavo Jesi'yi 3 - 2 mağlup ederek şampiyonluğu elde etti. Avrupa Top Teams Kupası'nda şampiyonluğu, bayanlarda Bursa'daki finalde Alman Aliud Pharma Ulm'u 3 - 0 yenen Vakıfbank Güneş Sigorta ilk kez kazandı. Avusturya'nın Innsbruck kentindeki finalde Ukrayna ekibi Lokomotiv Harkov, Rumen Deltacons Tulcea'yı 3 - 1 mağlup ederek şampiyonluğa ulaştı. Bayanlar Avrupa Şampiyonlar Ligi'nde şampiyonluğu, İspanya'nın Kanarya Adaları Tenerife kentindeki finalde, İtalyan Pallavolo Sirio Perugia'yı 3 - 2 yenen İspanyol Marichal Tenerife ilk kez kazandı. Dünya Erkekler Süper Ligi'nde şampiyonluğu, İtalya'nın başkenti Roma'daki finalde, İtalya'yı 3 - 1 yenen Brezilya, 4. kez kazandı. İtalya'nın Reggio Calabria kentindeki 12. Dünya Bayanlar Grand Prix finallerinde birinciliği, finalde evsahibi İtalya'yı 3 - 1 yenen Brezilya 4. kez elde etti. 

ATLETİZM 
MACARİSTAN'IN başkenti Budapeşte'deki 10. Dünya Salon Atletizm Şampiyonası'nda 4 Dünya Rekoru kırıldı, 1'i de yinelendi. Rusya, 8 altın, 6 gümüş ve 5 bronz madalyayla birinciliği, ABD de 4 altın, 5 gümüş ve 1 bronz madalyayla ikinciliği aldı. Belçika'nın başkenti Brüksel'deki 32. Dünya Kros Şampiyonası'nda Etiyopya, 9 altın, 5'er de gümüş ve bronz, Kenya da 2'şer altın ve bronzun yanısıra 4 de gümüş madalyayla en başarılı ülkeler olarak dikkati çektiler. Atletizmde sezon sonunda dünya klasmanında erkeklerde Etiyopyalı Kenenisa Bekele 1460, bayanlarda da Rus Elene Isinbayeva, 1478 puanla birinciliği aldı. 

HENTBOL 
SLOVENYA'dakİ 6. Avrupa Erkekler Hentbol Şampiyonası'nda şampiyonluğu, finalde evsahibi Slovenya'yı 30 - 25 yenen Almanya, ilk kez kazandı. Erkeklerde Avrupa kupalarında şampiyonlukları, Şampiyonlar Ligi'nde Sloven Celje Pivovarna, Alman Flensburg Handewitt'e 34 - 28 ve 28 - 30, EHF Kupası'nda Alman THW Kiel, İspanyol BM Altea'ya 32 - 28 ve 27 - 19, Çalenç Kupası'nda İsveç'in IFK Skövde takımı, Fransız US Dunkerque'e 20 - 21 ve 27 - 24, Kupa Galipleri Kupası'nda da İspanyol Portland San Antonio, İspanyol CBM Valladolid'e 31 - 30 ve 30 - 26'lık skorlarla üstünlük sağlayarak kazandılar. Bayanlarda Avrupa kupalarında şampiyonlukları, Şampiyonlar Ligi'nde Danimarka'dan Slagelse, Sloven Krim Ljubljana Slovenia'ya 25 - 24 ve 36 - 32, EHF Kupası'nda Danimarka'dan Viborg, Macar Györi Graboplast ETO'ya 27 - 27 ve 37 - 21, Çalenç Kupası'nda Alman Nürnberg, Rumen Universitatea Remin Deva'ya 29 - 23 ve 29 - 33, Kupa Galipleri Kupası'nda da Danimarka'dan Ikast Bording EH, Avusturya'dan Hypo Niederösterrich'e 30 - 35 ve 36 - 22'lik skorlarla üstünlük sağlayarak kazandılar. Macaristan'daki 6. Avrupa Bayanlar Hentbol Şampiyonası'nda şampiyonluğu, finalde Danimarka'yı 27 - 25 yenen Norveç, 2. kez kazandı. 

BUZ PATENİ 
MACARİSTAN'ın başkenti Budapeşte'deki Avrupa Artistik Buz Pateni Şampiyonası'nda Rusya, 2'şer altın, gümüş ve bronz madalyayla en başarılı ülke oldu. Almanya'nın Dortmund kentindeki Dünya Artistik Buz Pateni Şampiyonası'nda Rusya 3, Japonya da 1 altın madalya elde etti. 

CİMNASTİK 
SLOVENYA'nIn başkenti Ljubljana'daki Avrupa Erkekler Artistik Cimnastik Şampiyonası'nda Romanya, 5 altın madalya kazanırken, bu madalyaların 4'ünü Marian Dragulescu elde etti. Hollanda'nın başkenti Amsterdam'daki Avrupa Bayanlar Artistik Cimnastik Şampiyonası'nda Romanya, 4 altın ve 2 gümüş madalyayla birinciliği elde etti. Ukrayna'nın başkenti Kiev'deki Avrupa Ritmik Cimnastik Şampiyonası'nda Rusya, 6 altın, 3 gümüş ve 1 bronz madalya aldı. Rus sporcu Alina Kabaeva ise 4 altın ve 2 gümüş madalyayla şampiyonanın yıldızı oldu. 

YÜZME 
İSPANYA'NIN başkenti Madrid'deki 27. Avrupa Yüzme, Atlama ve Senkronize Yüzme Şampiyonası'nda Türk sporcuları dereceye giremezlerken Ukrayna, 9 altın, 2'şer gümüş ve bronz madalyayla birinci, Fransa, 5 altın, 7 gümüş ve 3 bronz madalyayla 2. ve İtalya da 5 altın, 2 gümüş ve 7 bronz madalyayla 3. oldu. ABD'nin Indianapolis kentindeki 7. Dünya Kısa Parkur Yüzme Şampiyonası'nda Türk sporcuları başarılı olamazken, evsahibi ABD, 21 altın, 10'ar da gümüş ve bronz madalya elde etti. Avusturya'nın başkenti Viyana'daki 8. Avrupa Kısa Parkur Yüzme Şampiyonası'nda Türk sporcular başarılı olamazlarken, Almanya, 9 altın, 6 gümüş ve 7 bronz madalyayla en başarılı ülke oldu. 

FORMULA 1 
FORMULA 1 Grand Prix Dünya Şampiyonası'nda, Ferrari'nin Alman sürücüsü Michael Schumacher, 148 puanla 7. kez şampiyon olarak erişilmesi güç bir rekora imza atarken, Brezilyalı Rubens Barrichello, 114 puanla ikinciliği, İngiliz Jenson Button da 85 puanla üçüncülüğü aldı. Markalar klasmanında ise Ferrari, 262 puanla 14. kez birinciliği elde etti. 

RALLİ 
GELENEKSEL Paris - Dakar Rallisi'nde, Mitsubishi sürücüsü Fransız Peterhansel, hem otomobil, hem de motosiklet kategorilerinde birinciliği kazandı. Dünya Ralli Şampiyonası'nda şampiyonluğu, Citroen'den Fransız Sebastian Loeb, 118 puanla ilk kez kazanırken, markalarda ise Citroen, 194 puanla 2. kez üstüste birinciliği aldı. 

BUZ HOKEYİ 
ÇEK Cumhuriyeti'nin Ostrava ve Prag kentlerindeki 69. Dünya Erkekler Buz Hokeyi Şampiyonası'nda şampiyonluğu, finalde geçen yıl olduğu gibi İsveç'i 5 - 3 yenen Kanada, 19. kez kazanırken, Slovakya'yı uzatmada 1 - 0 yenen ABD ise 3. oldu. 

BİSİKLET 
92. Uluslararası Fransa Bisiklet Turu'nda birinciliği, ABD'li Lance Armstrong, 83.36.02.00 ile 6. kez üstüste kazanarak bir rekora imza attı. Turda ikinciliği Alman Andreas Klöden, üçüncülüğü de İtalyan Ivan Baso kazandı. 

KÜREK 
İSPANYA'NIN Banyoles kentindeki 28. Dünya Büyükler Kürek Şampiyonası'nda Romanya, 5 birincilikle en başarılı ülke olarak dikkati çekti. 

KAYAK 
Kayakta 38. Dünya Kupası'nda birincilikleri, erkeklerde Avusturyalı Hermann Maier 1265, bayanlarda da İsveçli Anja Paerson, 1561 puanla kazandı. 

BİLARDO 
HOLLANDA'NIN Rotterdam kentindeki 57. Dünya 3 Bant Bilardo Şampiyonası'nda Türk sporcuları dereceye giremezlerken, finalde Yunanlı rakibini yenen Hollandalı Dick Jaspers, 2. kez şampiyonluğu kazandı. 

MARATON 
UluslararasI Geleneksel New York Maratonu'nu, bayanlarda İngiliz Paula Radcliffe, erkeklerde de Güney Afrikalı Hendrik Ramaala kazandı. 

KARATE 
MEKSİKA'NIN Monterrey kentindeki 17. Dünya Büyükler Karate Şampiyonası'nda 4 altın ve 1 gümüş madalya elde eden Japonya, en başarılı ülke oldu. 

TRİATLON 
İSPANYA'NIN Valencia kentindeki Avrupa Triatlon Şampiyonası'nda erkeklerde Danimarkalı Rasmus Henning, bayanlarda da Vanessa Fernandez birincilikleri kazandı. Portekiz'in Madeira Adası'ndaki Funchal kentindeki Dünya Triatlon Şampiyonası'nda birincilikleri, erkeklerde Yeni Zelandalı Bevan Docherty, bayanlarda da ABD'li Shelia Taormina elde etti. 


</TEXT>
</DOC>
