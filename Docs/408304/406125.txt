<DOC>
<DOCNO> 406125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sonyas07.html </URL>
<DATE> 2005/12/23/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Kokpitte fare paniği 
</HEADLINE>
<TEXT>

     Mithat DOĞAN DHA 

İSKANDİNAV Hava Yolları’na SAS ait, Oslo-Bodo seferini yapacak olan bir uçağın mürettebatı, tüm hazırlıkları tamamladıktan sonra tam havalanacağı sırada bir ’sürprizle’ karşılaştı. Kokpite giren küçük bir fare nedeniyle uçuş 1 saat gecikmeli başlayabildi. 
     Olayı anlatan uçağın pilotu Geir Skagemo, "Tekniker, içinde uçuş kartı ve uçak bilgilerinin olduğu bir çanta getirdi. Çantayı açtığımızda fareyi önce göremedik. Sonra aniden çantadan çıkıp, önce üstüme sonra da diğer pilotun arasındaki panelin üstüne zıpladı ve gözden kayboldu. Fareyi el feneriyle aramaya koyulduk ama fare gözden kaybolmuştu" dedi. 
     Bunun üzerine uçak hangara çekildi ve fare avı başladı. "Bu tür durumlarda yapılacak rutin işlem belli uçak kontrol edilecek. Çünkü farenin neyi kemireceğini bilmiyoruz" diyen pilot, "Peynirli bir kapanla farenin yakalanması sadece 5 dakika aldı" diye konuştu. 
     İlk kez böyle bir olayla karşılaştığını söyleyen pilot, seyir defterine "Uçakta fare görüldü" diye yazarken, uçakta fare arayan teknik ekip ise "Kedi yerleştirildi" ifadesini kullandı, VG gazetesinin aktardığı habere göre, bu küçük ’davetsiz misafir’ nedeniyle uçak 1 saati aşan bir gecikmeyle seferine başlayabildi. 
     
</TEXT>
</DOC>
