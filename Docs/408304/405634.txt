<DOC>
<DOCNO> 405634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sondun33.html </URL>
<DATE> 2005/12/22/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
AİHM, Kıbrıslı Rum Arestis davasında tazminata hükmetmedi 
</HEADLINE>
<TEXT>

     Avrupa İnsan Hakları Mahkemesi AİHM , Kıbrıslı Rum Mira Ksenides-Arestis davasında, Türkiye'nin mülkiyet ihlalinde bulunduğu kararı verirken, tazminat ödenmesine gerek görmedi. Mahkeme, KKTC'de etkin bir iç hukuk yolu oluşturulmasını da talep etti. 
     AİHM'in 3. Daire'sinin kararı çerçevesinde, Arestis davasında Türkiye'nin mülkiyet ihlalinde bulunduğu, ancak tazminat ödenmesine gerek olmadığı belirtildi. 
     Diplomatik kaynaklara göre, bu kararın en önemli unsuru, Türk tarafının lehine bir şekilde KKTC'de etkin bir iç hukuk yolu oluşturulması gereğine işaret edilmesi. 
     Arestis davası, Türkiye'nin Rum vatandaşı Titina Loizidu'ya maddi tazminat ödemesi ve Annan Planı'nın Rumlar tarafından reddedilmesinden sonra ele alınacak ilk başvuru olması itibarıyla büyük önem taşıyordu. 
     AİHM'nin, KKTC'deki evine 1974'ten beri gidemediğini belirten Myra Ksenides Arestis ile ilgili davaya ilişkin kararı, mahkemede bekleyen diğer Rum başvurularına emsal teşkil edecek olması açısından da önemli görülüyordu. 
     Başvuruyla ilgili ilk değerlendirmesinde AİHM, BM planının reddedilmesi, KKTC'de mal ve mülk iddialarının araştırılması için kurulan komisyonun yapısı ve işleyişiyle ilgili olarak Rum yönetimi ve Türkiye'ye Mayıs 2004'te yazılı sorular yöneltmişti. 
     Rum yönetimine ve Türkiye'ye yöneltilen sorular arasında, ''KKTC'de mülkiyet şikayetleri için kurulan komisyonun halihazırdaki durumu nedir Bu komisyona yapılan başvurular engelleniyor mu Engelleniyorsa ne şekilde oluyor AİHM'de bekleyen Rum davaları açısından, BM planının başarısızlığa uğramasının hukuki sonuçları var mı, varsa nelerdir'' gibi sorular yer almıştı. 
     Yanıtları teslim alan AİHM, daha sonra tarafların bu yanıtlara ilişkin görüşlerini 21 Ağustos'a kadar Strasbourg'a göndermelerini istemişti. 
     KKTC Meclisi de, Kıbrıslı Rumların 1975 öncesinde Kuzey Kıbrıs'ta bıraktığı malların iadesini, takas edilmesini ve tazminini öngören yasayı 19 Aralık'ta oyçokluğuyla kabul etmişti. Yasa, Türkiye'yi Rumların açtığı tazminat davaları konusunda rahatlatmayı hedefliyordu. 
     Kıbrıs Rum yönetimi Dışişleri Bakanı Yorgo Yakovu ise yaptığı bir açıklamada, KKTC'deki hiçbir kurumu tanımadıklarını, Rum vatandaşlarının takas, tazminat ve mal iadesi için KKTC'nin ''başvuru yapın'' çağrısını reddedeceğini savunmuştu. 
     Avrupa İnsan Hakları Mahkemesi’nin AİHM Kıbrıslı Rum Mira Ksenides-Arestis davasıyla ilgili verdiği kararın gerekçeli bölümünde, Rumların bundan sonraki başvurularının KKTC’deki Tanzim Komisyonu’na yönlendirilmesine işaret etmesi, Türk tarafını memnun etti. 
     AİHM’nin kararıyla, Rumların mahkemeye gelmeden önce KKTC tarafından oluşturulan Tazmin Komisyonu’na başvurmalarını şart koşma eğiliminin Türkiye’yi önemli ölçüde rahatlattığı belirtiliyor. 
     Mahkeme, gerekçeli kararında, KKTC’de iç hukuk yollarının kullanılması için oluşturulacak kurumun AİHM standartlarına uygun olması ve bunun 3 ay içinde gerçekleştirilmesi tavsiyesinde bulundu. 
     Türk diplomatik kaynaklarına göre AİHM, Arestis’in başvurusuna ilişkin kararı ile Rum yönetiminin beklentilerini boşa çıkardı ve KKTC’nin etkin iç hukuk oluşturma yeteneğine sahip olduğunu kabul ederek, tanınmamış da olsa, KKTC’nin ve işlemlerinin yasallığını teyit etti. 
     Mahkemenin kararında tazminata hükmetmeyerek, bu konuda Rumları KKTC’de oluşturulan Tazminat Komisyonu’na yönlendirmeyi amaçladığı da kaydediliyor. 
     Kıbrıs Rum yönetimi ise vatandaşlarının bu komisyona başvurmalarının KKTC’nin tanınması anlamına geleceğini düşünerek, Tazmin Komisyonu’na işlerlik kazandırılmasını engellemek amacıyla, bu komisyona başvuranların en az 4 yıl hapis ve 20 bin Kıbrıs Lirası para cezasına çarptırılmalarını öngören bir kanun geçirmeye hazırlanıyor. 
     AİHM, daha önce, Titina Loizidou’nun Girne’deki mülküne ilişkin başvurusu hakkında verdiği kararda, Türkiye’yi sorumlu tutmuş ve tazminat ödemesine karar vermişti. 
     
</TEXT>
</DOC>
