<DOC>
<DOCNO> 406831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/ekonomi/aeko.html </URL>
<DATE> 2005/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF'ye erken ödeme gereksiz, programı sürdürmek istiyoruz 
</HEADLINE>
<TEXT>


Bakan Şener, fazla ihtiyaç olmamasına karşın, Brezilya ve Arjantin gibi IMF'ye erken borç ödeme yapmak istemediklerini söyledi. Şener, "Bu, programı koparma anlamına gelir. Biz devam ettiriyoruz" dedi 

EKONOMİ SERVİSİ 

Devlet Bakanı ve Başbakan Yardımcısı Abdüllatif Şener, Türkiye'nin de Brezilya ve Arjantin gibi IMF'ye borçlarını erken ödeyebileceğini, ancak bu IMF ile sürdürülen programı koparma anlamına geleceğinden, bunu yapmak istemediklerini söyledi. 
Reuters'in sorularını yanıtlayan Bakan Şener, Brezilya ve Arjantin'in IMF'ye borçlarını ödeyeceğini açıklamasından sonra Türkiye'nin de böyle bir yola başvurup vurmayacağını değerlendirdi. Finansman dengeleri açısından IMF parasına fazla ihtiyaç olmadığını belirten Şener, IMF'nin verdiği borçların çok uzun vadeli olmadığını kaydetti. 
Şener, "Sadece olayı IMF'nin parası olarak değerlendirirsek, biz de verebiliriz. Ama bu, IMF ile sürdürülen programı koparma anlamına gelir. Şu anda IMF ile başladığımız programı devam ettiriyoruz" diye konuştu. 
Hükümetin reform yorgunluğu dönemine girdiği yolundaki eleştirilerin doğru olmadığını kaydeden Şener, "Onu söyleyenler ne yapılmasını gerektiğini önersinler" diye konuştu. 

'Yerlilerin alması zor' 
Bankacılık sektörüne de yabancı sermaye ilgisinin sürdüğünü ve sektörde yabancı payının yüzde 13 civarında olduğunu belirten Şener, "Bu ilginin artacağı anlaşılıyor. Önümüzdeki yıl kamu bankalarının özelleştirilmesi gündeme gelecek. Açıkça söylemek gerekirse, bu iki bankanın yerli gruplar tarafından alınabileceğini düşünmüyorum. Mutlaka uluslararası sermaye gelecektir, iki banka yabancıların ilgisinin odağında olacak" diye konuştu. 

'Büyüme 5.2 olur' 
Bu yıl sonu için öngörülen yüzde 5'lik büyümenin yüzde 5.2 olarak gerçekleşeceğinin tahmin edildiğini belirten Bakan Şener, "Gayrisafi yurt içi hasılanın GSYİH 2005'in dördüncü çeyreğinde yüzde 4.1, gayri safi milli hasılanın GSMH yüzde 3.8 artacağı tahmin ediliyor. Buna göre 2005 yılı GSYİH'nin de GSMH'nin yine yüzde 5.2 olacağı tahmin ediliyor" dedi. 

'Al - tamamla - işlet' Şener, büyük altyapı projeleri ve enerji yatırımları için yeni bir finansman sistemi üzerinde çalıştıklarını açıkladı. Şener, şu bilgileri verdi 
"Büyük altyapı projeleri ve enerji yatırımları için yeni bir finansman modeli geliştirme düşüncesi içerisindeyiz. Devlet Planlama Teşkilatı'nı görevlendirdik. İlgili birimlerle işbirliği içinde yeni bir finansman modeli geliştirilecek. 
Örneğin barajlar var. Kamu finansmanı ile tamamlayamıyoruz. Baraj bitmek üzere, ama kamunun tamamlaması uzun sürecek. Özel sektöre 'al tamamla ve işlet' diyebilir. Bu finansman modeli önem verdiğimiz bir husustur." 



</TEXT>
</DOC>
