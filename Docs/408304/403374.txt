<DOC>
<DOCNO> 403374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/soneko28.html </URL>
<DATE> 2005/12/14/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Türkiye, Vodafone'un ilgi alanındaki 4. büyük pazar 
</HEADLINE>
<TEXT>

     Satışa çıkarılan Telsim'e en yüksek fiyatı veren İngiliz Vodafone şirketi, satın almanın 2006 yılının ilk üç ayı içinde tamamlanmasını umuyor. 
     Vodafone'un İnternet sitesinde yayımlanan basın açıklamasında, yetkili Türk makamlarının izin ve onaylarının alınmasıyla Telsim'in devir işleminin gelecek yılın ilk çeyreğinde tamamlanmasının beklendiği belirtilirken, Telsim'in kısa vadede yaklaşık 1 milyar dolar taze kaynağa ihtiyacı olduğu da bildirildi. 
     Telsim'in tarihi boyunca potansiyelinin altında işletildiği ve işletim ve müşteri hizmetleri için yeterli yatırımların eksik kaldığı belirtilen açıklamada, Vodafone'un işletim ve hizmet kalitesini artırmak için önemli miktarda yatırım yapacağı kaydedildi. 
     Açıklamada, geçmişte gereken yatırımların yapılmamış olması nedeniyle Telsim'in kısa vadede zarar edeceği ancak, satın almanın Vodafone'un cirosunu artıracağı ve pazardaki konumunu güçlendireceği ifade edildi. 
     Açıklamada Türkiye'nin, Almanya'nın ardından Avrupa'nın en kalabalık ülkesi olarak bölgenin en hızlı büyüyen ve çekici pazarlarından biri olduğuna da dikkat çekildi. 
     Türkiye'nin Vodafone'un faaliyet gösterdiği 27 ülke içinde pazar büyüklüğü bakımından 4. sırada yer aldığı belirtiliyor. 
     
</TEXT>
</DOC>
