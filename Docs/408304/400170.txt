<DOC>
<DOCNO> 400170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/spor/axspo01.html </URL>
<DATE> 2005/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Pascal savunması 
</HEADLINE>
<TEXT>


Beşiktaş Genel Sekreteri Kenan Öner, Fransız futbolcunun Zenit maçına getirilmesiyle ilgili eleştirilere yanıt verdi, "Taraftar, Nouma'yı müthiş seviyor. Buna kim engel olabilir" dedi 

BİLAL MEŞE 


Pascal Nouma'nın önceki akşam oynanan Zenit maçını VIP tribünden izlemesi karşılaşma sonrası tartışmalara neden olurken, Genel Sekreter Kenan Öner eleştirilere sert çıktı. Siyah - beyazlı idareci, Nouma ile taraftarlar arasında bir sevgi köprüsü oluştuğunu belirterek, tepkilere anlam veremediklerini söyledi. 
Öner, "Neticede bu bir spordur. Sporu da bu kadar katılaştırmamak gerekir. Ne yani kapıları mı kapatalım Olur mu öyle şey Nouma'nın maça gelmesi konusunda yönetimin bir organizasyonu söz konusu değildir. Kaldı ki tribünler Nouma'yı müthiş seviyor, bu sevgiye kim engel olabilir ki. Nouma'nın gelişiyle takımın motivasyonu arasında bağlantı kurmak yanlıştır. Hiçbir futbolcunun bundan olumsuz etkilendiğini sanmıyorum. İyi futbol oynadık ama top bizi sevmedi. Direkten dönen iki toptan biri gol olsaydı maç kopardı" diye konuştu. 
Bu arada yöneticiler, Nouma'nın yeniden Beşiktaş'a döneceği iddialarını kesin bir dille yalanladı. Siyah - beyazlılar, "Renkli bir oyuncu. Ancak uzun zamandır top oynamıyor. Ayrıca günde iki paket sigara içtiğini öğrendik. Bu saatten sonra Beşiktaş'a gelmesi söz konusu olamaz. Ancak misafir olarak gelir, gider" ifadelerini kullandılar. 

Çifte müjde 

SERDAR SARIDAĞ 

Siyah - beyazlı takım, Vestel Manisa ile yarın oynayacağı maçın hazırlıklarına ara vermeden başladı. Zenit'e karşı forma giyen oyuncular koşuyla yetinirken, diğerleri çabukluk çalışması ardından küçük sahada çift kale maç yaptı. Sakatlıkları süren Ahmet Dursun, Tümer, Gökhan ve Tayfur antrenmana katılmazken, Youla ve Pancu uzun bir aradan sonra takımla birlikte çalıştı. İki yıldızın maç kadrosuna alınmaları bekleniyor. Bugün öğle saatlerinde kampa girecek olan Kartal akşam yapacağı son idmanla Vestel Manisa maçı hazırlıklarını tamamlayacak. 

Mustafa ile çok özel 


Mustafa Doğan'ın eşi Meryem hanım, Beşiktaş Dergisi için eşiyle dört dörtlük bir röportaj yaptı. İki kızı Melisa ve Ela ile mutlu bir yaşam süren siyah - beyazlı futbolcu, düğün gününde herkes hazırlık yaparken, kendisinin de koşmaya gittiğini, bunu unutamadığını söyledi. 



İspanyollar havalarda 

MEHMET ÇİFTÇİ 

Beşiktaş'ın, Zenit'le berabere kalarak UEFA Kupası'nda tur şansını mucizelere bırakması İspanyol basınında memnuniyetle karşılandı. Marca gazetesi, "Bir puana gelen Zenit 3 puan çıkarmak zorunda olan Beşiktaş'ı dize getirdi" diye yazdı. El Mundo Deportivo, "Sevilla istediğini aldı, Beşiktaş ise kaçırdı" yorumunu yaparken, Diario Sevilla ise "Sevilla harika bir akşam yaşadı. Hem Beşiktaş hem de Zenit 1-1 kalarak Sevilla'ya çalıştı. Sevilla bir beraberlikle grubu birinci bitirme şansını yakaladı" ifadesini kullandı. 


</TEXT>
</DOC>
