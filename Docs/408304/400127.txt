<DOC>
<DOCNO> 400127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/ekonomi/eko08.html </URL>
<DATE> 2005/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Dış ticaret açığının yüzde 15'i Çinli dostlarımızdan' 
</HEADLINE>
<TEXT>


Devlet Bakanı Kürşad Tüzmen, dış ticaretin açık verdiğini hatırlatarak, "Çevirebiliyoruz ama bunun yüzde 15'i Çinli dostlarımızdan" dedi 

EKONOMİ SERVİSİ 

Bu yıl Çin ile yaklaşık 7 milyar dolarlık bir dış ticaretin gerçekleşeceğini belirten Devlet Bakanı Kürşad Tüzmen, bunun 6.5 milyar dolarının Çin'den ithalat, 500 milyon dolarının ise Türkiye'den ihracat şeklinde olacağını söyledi. 
Çin'e 2005 yılı sonu itibariyle 550 milyon dolar civarında ihracat yapılacağını söyleyen Tüzmen, "Bunu çevirebiliyoruz ama bunun yüzde 15'i Çinli dostlarımızdan kaynaklanıyor" dedi. 
Tüzmen, 'Türk - Çin KOBİ'lerinin Ortak İş Platformu' toplantısında yaptığı konuşmada Türkiye'nin ağırlıklı olarak hammadde sattığını söyleyen Tüzmen şöyle devam etti 
"Çin'e bitmiş ürün satmamız lazım, katma değer bizde kalmalı. Çinli dostlarımız bizden hammadde almayı tercih ediyorlar. Fakat baktığımızda bitmiş mallara da çok güzel gümrük vergisi koyuyorlar. O zaman biz de satamıyoruz o ürünleri. Çin'in ithalatının binde 1'i Türkiye'den sağlanıyor. Bunu ciddi bir şekilde irdelememiz lazım." 
Tüzmen, Çin'in çok hızlı geliştiğine işaret ederek, Çin'e 5-10 yıl sonra daha fazla mal satılabileceğini, işbirliklerinin artırılması gerektiğini vurguladı.Tüzmen, ayrıca Türkiye'nin Çin'den daha fazla turist beklediğini de sözlerine ekledi. 

Çince'nin önemi 
Kürşat Tüzmen, Çinlilerle aynı dili konuşarak hem dostluğu hem de ticareti pekiştirmek gerektiğini söyledi. 
Bu arada Çin'in başarısının temelinde disiplin, öğrenme, saygı ve sadakat özelliklerinin bulunduğunu ifade eden Çin Dostluk ve İş Geliştirme Derneği Başkanı Mete Göknel, Çin hükümeti tarafından da dış politikadaki dengeli adımların bunu desteklediğini söyledi. Okan Üniversitesi Rektörü Prof. Dr. Sadık Kırbaş da, "Çin'de yeteri kadar iş yapamıyoruz. Bu nedenle Türkiye'de ilk defa Çince tercümanlık eğitimi vermeye başladık" dedi. 


</TEXT>
</DOC>
