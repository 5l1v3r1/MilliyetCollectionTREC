<DOC>
<DOCNO> 407738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sontur41.html </URL>
<DATE> 2005/12/29/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Öğrenciler meslek lisesine girdiğine pişman... 
</HEADLINE>
<TEXT>

     Eğitim-Sen’in araştırmasına göre, meslek liselerindeki öğrencilerin yüzde 57.9’u, liseye yeniden başlama imkanı olsaydı, bir başka okulu seçeceğini belirtti. 
     Sendika, Ocak-Ekim 2005 tarihleri arasında 7 bölgedeki 20 ilde meslek liselerinde okuyan 8 bin 600 öğrenciyle yaptığı araştırmanın sonuçlarını açıkladı. 
     Araştırmada, erkek teknik, kız teknik ile ticaret ve turizm liselerindeki öğrencilerin yüzde 57.9’u, liseye yeniden başlama imkanı olsaydı, bir başka okulu seçeceğini, yüzde 41.2’si ise yine aynı okulu tercih edeceğini bildirdi. Öğrencilerin yüzde 9’u ise soruyu yanıtsız bıraktı. 
     "Bu okula kayıt yaptırmanızda hangisi etkili oldu " sorusuna, öğrencilerin yüzde 6’sının yanıt vermediği belirtilen araştırmada, "yüzde 51.1’inin tamamen kendi kararı, yüzde 35.6’sının ailesinin teşvikiyle kendisinin istediği, yüzde 12.7’sinin ise tamamen ailesinin kararı" şeklinde yanıt verdiği bildirildi. 
     "Okuldaki eğitim, üniversiteye hazırlamada yeterli mi " sorusuna öğrencilerin yüzde 22.4’ünün "Evet", yüzde 54.3’ünün "Kısmen yeterli", yüzde 22.8’inin "Hayır" cevabını verdiği, yüzde 5’inin ise soruyu yanıtlamadığı bildirilen araştırmaya göre, "Okulda aldığınız eğitimi, sizi üniversiteye hazırlamada ne derece yeterli buluyorsunuz " sorusuna öğrencilerin yüzde 3.9’u "oldukça yeterli", yüzde 28.5’i "kısmen yeterli", yüzde 67.2’si de "yetersiz" yanıtını verdi. Öğrencilerin yüzde 5’i ise soruyu yanıtsız bıraktı. 
     
     EN BÜYÜK SORUN, YÜKSEKÖĞRETİME HAZIRLANAMAMA 
     Öğrencilerin yüzde 57.2’si alanla ilgili bir yükseköğretim programına hazırlanamama, yüzde 28.2’si okullardaki eğitim kalitesinin yetersizliği, yüzde 13.5’i ise mezuniyet sonrası iş bulamama kaygısını, meslek lisesi öğrencilerinin en büyük sorunu olarak gösterdi. Öğrencilerin yüzde 1.1’i ise soruyu yanıtlamadı. 
     Araştırma sonuçlarına göre, öğrencilerin yüzde 18.2’si devletin meslek liselerine yeterli ilgiyi gösterdiği, yüzde 80’i ise meslek liselerinin ihmal edildiği görüşünü dile getirirken, yüzde 1.8’i bu konudaki soruya cevap vermedi. 
     Öğrencilerin yüzde 48.8’i mesleğiyle ilgili bir işte çalışmaya hazır olmadığını, yüzde 49.9’u ise hazır olduğunu belirtirken, yüzde 1.3’ü bu soruyu yanıtsız bıraktı. 
     Öğrencilerin yüzde 82’si okulda aldıkları eğitimle açıköğretim dışında, 4 yıllık bir fakülte kazanabileceklerine inanmadıklarını ifade ederken, yüzde 7’si soruya cevap vermedi, 17.3’ü ise fakülte kazanabileceğine inandığını açıkladı. 
     
     SENDİKANIN DEĞERLENDİRMESİ 
     Eğitim-Sen’in araştırmaya ilişkin değerlendirmesinde, "meslek liselerinde sürdürülen öğretimin nitelikli olmadığının ortaya çıktığı" savunuldu. 
     Öğrencilerin, bu okullara kayıt yaptırırken, aileden ve çevreden etkilendiği ifade edilen değerlendirmede, "Meslek liselerinde mesleğe yöneltme, bir meslek eğitimi alma ve okulların fiziki altyapı durumunda ciddi noksanlıklar bulunmaktadır" görüşüne yer verildi. 
     
</TEXT>
</DOC>
