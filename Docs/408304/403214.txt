<DOC>
<DOCNO> 403214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/ekonomi/aeko.html </URL>
<DATE> 2005/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sandığı Uzan'ın eski koruması bekledi, Telsim'i Vodafone aldı 
</HEADLINE>
<TEXT>


Telsim ihalesinde 6 yabancı şirket yarıştı. Fiyatı ucuz kalan 2 şirket elendi. Dört şirket arasındaki açık artırmayı 4 milyar 550 milyon dolar bedel ile İngiliz şirket Vodafone kazandı. Şirket 1 milyar dolarlık da yatırım yapacak 

EKONOMİ SERVİSİ 

Cep operatörü Telsim'i, İngiliz telekom devi Vodafone aldı. Altı grubun katıldığı ihale, dört talip ile devam etti. MTC ile Vodafone arasındaki artırım rekabetinin galibi ise, 4 milyar 550 milyon dolar teklif eden Vodafone oldu. 
İmar Bankası yolsuzluğu nedeni ile el konulan Rumeli Holding şirketlerinin en büyüğü Telsim, dün ihale ile satıldı. Tasarruf Mevduatı Sigorta Fonu TMSF tarafından İstanbul Swissotel'de düzenlenen ihalede, tekliflerin konulduğu şeffaf sandığın korumalığını, bir dönem Cem Uzan'ın 'yakın korumalığını' yapan bir güvenlik görevlisi yaptı. 

Vodafone, MTC kapıştı 
Telsim ihalesi, teklifleri içeren şeffaf sandığın elektrikli testereyle açılması ile başladı. İhaleye İngiltere'den Vodafone, Mısır'dan Orascom, Rusya'dan Sistema, Kuveyt'ten MTC, Dubai'den Etisalat ve Emaar katıldı. Katılımcılar için 4 masanın bulunduğu ihalede, 3 şirket 5'er yetkili ile, MTC ise 11 kişilik heyetle masada yer aldı. 
İhalede kapalı zarf aşamasında en yüksek teklifi 4 milyar 350 milyon dolar ile Vodafone verdi. Diğer katılımcılardan MTC, 4 milyar dolar Orascom, 3 milyar 300 milyon dolar Emaar 3 milyar 168 milyon dolar teklif verdi. 

40 dakikada bitti 
En yüksek teklifin yüzde 70'ine kadar olan tekliflerin seçimi yapıldıktan sonra Sistema, 2 milyar 850 milyon dolar, Etisalat ise 2 milyar 510 milyon dolarlık teklifle artırma dışı kaldı. Açık artırma bölümünde fiyat artırımı sadece Vodafone ile Kuveytli MTC arasında gerçekleşti. 
Vodafone'dan 4 milyar 350 milyon dolarla alınan en yüksek teklif üzerinden geçilen açık artırmada 10 kez 20 milyon aralıklarla artırım yapıldı. Orascom, Sistema ve Emaar hiç fiyat artırmadı. Vodafone'un 4 milyar 550 milyon dolarlık teklifinin üzerine çıkılmadı. Saat 11 33'te başlayan ihale 40 dakika sürdü. 

5 milyar dolara geliyor 
Vodafone, Telsim için 4 milyar 550 milyon dolar ödeyecek. Bu rakam şirket için tahmin edilen 5 milyar doların altında. Ancak 405 milyon dolarlık KDV ile birlikte, Vodafone'un ödeyeceği rakam 4 milyar 955 milyon doları buluyor. 

2006'da işe başlayacak 
Bundan sonra ihale önce Fon Kurulu'nun onayına sunulacak, ardından Rekabet ve Telekomünikasyon Kurumu'nun TK görüşü alınacak. İmtiyaz devri için Danıştay'dan görüş istenebilecek. Süreç bitince Vodafone, bedeli peşin ödeyecek. Sürecin bir ayda tamamlanması ve şirketin 2006'da devredilmesi bekleniyor. 

Binası satılmadı Telsim'in satışı, 18 yıllık imtiyaz sözleşmesi ile mevcut altyapı yatırımlarını kapsıyor. İstanbul İkitelli'deki merkez bina ise satış kapsamı dışında tutuldu. TMSF, bu binayı ayrı satacak. Ancak Vodafone, bu binada 2 - 3 yıl süreyle kiracı kalabilecek. Binada, şebeke, yazılım, operasyon ve yönetim bölümleri bulunuyor. 

Dünyanın en büyük cep operatörü İngiltere'de 1984 yılında kurulan Vodafone 41 ülkede 171 milyon abonesi ile dünyanın en büyük GSM operatörü. 
27 ülkede iştiraki ve 15 ülkede ortaklığı bulununan şirketin 60 bin çalışanı var. 1985 yılında ilk hücresel şebeke ağını kuran Vodafone, 1994'te ilk kısa mesaj SMS servisini hizmete soktu. Avrupa ve Amerika pazarlarının kontrolünü elinde bulunduran şirket, Japonya'daki ağırlığını da hissettiriyor. 
Vodafone eski Doğu Bloku ülkelerinde de son dönemde önemli ataklar yapıyor. Orta Avrupa, İngiltere, ABD ve Uzakdoğu'da varlığını güçlü bir şekilde sürdürüyor. Piyasa değeri 142 milyar dolar. Hisse senetleri, Londra ve New York borsalarında işlem görüyor. Şirket, özellikle satın almalarla büyüyor. 

Vodafone, tam bir spor fanatiği Vodafone'un rekabette öne geçebilmek için Avrupa'da uyguladığı, uzun dönemli kontrat karşılığı 'çok düşük fiyata, hatta bedava' telefon dağıtma yöntemini Türkiye'de de uygulaması bekleniyor. 
Pazarlama faaliyetleri konusunda oldukça agresif hareket eden Vodafone, sportif alanda yaptığı sponsorluklarla da adını duyuran bir şirket. Vodafone, Formula 1'de Ferrari takımına, İngiliz futbol devi Manchester United'a, İngiliz kriket milli takımına ve Vodafone Cup adıyla dev futbol kulüplerini bir araya getiren turnuvaya sponsorluk yapıyor. 

Telsim, pazarın yüzde 25'ine sahip 1998 yılında alınan ve 2023'e kadar geçerli GSM lisansı ile Mayıs 1994'ten bu yana Türkiye'de GSM 900 hizmeti sunan Telsim, 9 milyon 700 bin aktif abonesi ile pazarın yaklaşık yüzde 25'ine sahip. 
169 ülkede 409 operatörle roaming anlaşması, 42 ülkede 81 operatörle ise GPRS roaming anlaşması bulunuyor. Telsim'in geçen yıl 700 milyon dolar civarında olan cirosunun, bu yıl sonunda 1 milyar doların üzerinde gerçekleşmesi öngörülüyor. 

Telsim ismi değişecek bedava cep dağıtılabilir Vodafone, devir sonrası Telsim'in ismini de değiştirmeyi planlıyor. Şirketin Başkan Yardımcısı Sir Julian Horn Smith, daha önce yaptığı açıklamada, Telsim'i satın almaları durumunda ismini bir süre sonra 'Vodafone Türkiye' olarak değiştireceklerini, yerli bir ortağa da açık olduklarını belirtmişti. 
Telsim'in satışıyla, Türkiye'de iletişim pazarında yabancı firmalar hisse olarak çoğunluğu ele geçirmiş oldu. 
Vodafone Başkan Yardımcısı Ben Padovan, Telsim çerçevesinde Türk müşterilerine mükemmel bir altyapı yatırımı ve tecrübelerini sunacaklarını ifade etti. Padovan, Telsim'in de ciddi bir yatırıma ihtiyacının bulunduğunu kaydetti. Satın Almalar ve Birleşmelerden Sorumlu Grup Direktörü Andre Sokol da Telsim'in altyapısına ciddi yatırımlar yapmayı planladıklarını bildirdi. 

1 milyar dolar yatırım 
Uluslararası piyasalarda yapılan yorumlara göre Vodafone'un Telsim için 1 milyar dolar yatırım bütçesi ayırdığı ve kısa dönemde zararı göze aldığı belirtildi. 
Şirketin CEO'su Arun Sarin de yaptığı açıklamada Avrupa'da Türkiye'nin büyüme potansiyeli olan ender pazarlardan biri olduğunu, iddialı olacaklarını söyledi. 
Uzmanlar, Vodafone'un yeni nesil servisler ve Üçüncü Kuşak 3G servisler konusunda oldukça tecrübeli olduğu ve pazarda hızlı hareket edip, tüketicilere ulaşmayı başarabilme ihtimalinin, diğer taliplerden daha fazla olduğunu söyledi. 

Beklentinin altında 
Telsim'in satışından 5 milyar dolar ve üzeri gelir beklentisi vardı. Ancak, özellikle Vodafone'un rakiplerinin erken pes etmeleri, bu beklentinin gerçekleşmesini engelledi. 


</TEXT>
</DOC>
