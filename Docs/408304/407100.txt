<DOC>
<DOCNO> 407100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sontur16.html </URL>
<DATE> 2005/12/27/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Eşine çarpan sürücüye silah çekti 
</HEADLINE>
<TEXT>

     
     Kemal ATLAN ESKİŞEHİR, DHA 
     
ESKİŞEHİR'de, 59 yaşındaki Mustafa Yüksel, yolun karşısına geçen eşi 58 yaşındaki Emine Yüksel'e çarparak yaralayan otomobil sürücüsü 30 yaşındaki Ömer Öztuna ekip otosuna bindirilirken tabancasını çekti. Polisler Yüksel'i hemen etkisiz hale getirip tabancayı elinden aldı. 
     Olay, dün öğle saatlerinde Atatürk Bulvarı'nda meydana geldi. Ömer Öztuna yönetimindeki 43 RC 439 plakalı otomobil, karşıdan karşıya geçmek isteyen Emine Yüksel'e çarptı. Yaralanan Emine Yüksel, çağrılan ambulansla Eskişehir Osmangazi Üniversitesi Tıp Fakültesi Hastanesi'ne kaldırılarak tedavi altına alındı. 
     Olaydan kısa süre sonra kaza yerine gelen ve eşinin yaralandığını öğrenen Mustafa Yüksel, polislerin ekip otosuna götürdükleri sürücü Ömer Öztuna'ya doğru yürürken, yanında taşıdığı tabancasını çekti. Görevli polisler, Yüksel'i etkisiz hale getirip tabancayı elinden aldı. Polis Merkezi'ne götürülen Mustafa Yüksel, Eşime otomobil çarptığını öğrenince olay yerine gittim. Ekip otosunda bulunan sürücüye kazanın nasıl olduğunu sorup öğrenmek isterken taşıma ruhsatlı olan belimdeki tabancam yere düştü. Polisler de beni yanlış anlayıp gözaltına aldı'' dedi. 
     Adliyeye sevk edilen sürücü Ömer Öztuna ile tabanca çektiği öne sürülen Mustafa Yüksel tutuksuz yargılanmak üzere serbest bırakıldı. Hastaneye kaldırılan Emine Yüksel'in tedavisi ise sürüyor. 
     
</TEXT>
</DOC>
