<DOC>
<DOCNO> 404519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/son/sonsiy04.html </URL>
<DATE> 2005/01/01/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Erdoğan Artık sıfırlarla dolu lirayı geride bıraktık... 
</HEADLINE>
<TEXT>

     Başbakan Recep Tayyip Erdoğan, artık sıfırlarla dolu lirayı geride bıraktıklarını ve sıfırların olmadığı liraya geçtiklerini belirterek, ''Bu, Türk Lirası'na yeniden itibarını kazandırmanın sevincidir'' dedi. 
     Başbakan Erdoğan, Devlet Bakanı Ali Babacan, eşi Emine Erdoğan ve Bakan Babacan'ın eşi Zeynep Babacan ile birlikte Safranbolu'dan karayoluyla geçtiği Bartın'da valiliği ziyaret ederek, Vali Ali Güngör'den brifing aldı. 
     Vali Güngör, Başbakan Erdoğan'a illerinde su taşkınları nedeniyle zaman zaman sıkıntılar yaşadıklarını belirterek, taşkınları önlemek için bir an önce baraj yapılmasını istedi. 
     Vali Güngör, Erdoğan'a Bartın yöresine özgü, ''tel kırma'' adı verilen el işi Bartın kilimi, bir Bartın evinin maketi ile Atatürk tablosu hediye etti. 
     Erdoğan, Bartın'dan yine karayoluyla Amasra'ya hareket etti. 
     Başbakan Erdoğan, Bakacak Mevkii'ndeki, Padişah Fatih Sultan Mehmet'in Amasra'ya bakıp da, ''Burası cennet mi '' dediği yerdeki bir tepeden ilçeye baktı. 
     Bu sırada Vali Güngör, Erdoğan'a ilçelerinde iki liman bulunduğunu ve kömür çıkarıldığını, ancak Amasra'nın tarihi görüntüsünün biraz bozulduğunu söyledi. 
     Erdoğan'a, burada yöreye özgü çeşitli yiyecekler satan kadınlar tarafından erik pestili ikram edildi. Başbakan, bu pestili hem yedi, hem de kendisini izleyen bayan gazetecilere ikram etti. Erdoğan, gazetecilerin, ''Beğendiniz mi '' sorusu üzerine, ''Evet, beğendim'' dedi. 
     Başbakan Erdoğan, yiyecekleri ikram eden kadına 5 Yeni Türk Lirası verdi ve ''bu kaç para'' diye sordu. Kadının ''5 Yeni Türk Lirası'' olduğunu ifade etmesi üzerine Erdoğan, ''Peki eski liradan karşılığı ne'' diye sordu. Kadın da Erdoğan'a 5 milyon lira olduğunu söyledi. 
     Erdoğan, Amasra Belediyesi'ni ziyaret etti ve Belediye Başkanı Ali Yıldırım ile görüştü. 
     Erdoğan, belediye girişinde çocuklara 5 Yeni Türk Lirası dağıttı ve ''Bu kaç para'' diye sordu. Çocuklar da Erdoğan'a 5 Yeni Türk Lirası olduğunu söylediler. 
     
     GÜNEY ASYA'DAKİ FELAKET 

     Başbakan Erdoğan, daha sonra belediyenin balkonundan Amasralılara seslendi. 
     Erdoğan,başarılarla dolu 2004 yılını geride bıraktıklarını ancak geçen yılın son 2 haftasını hüzünlü geçtiğini söyledi. 
     Güney Asya'daki felaketin Türkiye'yi de üzüntüye boğduğunu belirten Erdoğan, ''Bu konuda ağır bir fatura ödemiş ülkenin evlatları olarak aynı acıyı taşıdık'' diye konuştu. 
     Erdoğan, Türkiye olarak felaket bölgesine yardım yapacaklarını dile getirerek, ''Gölcük, Sakarya, Düzce, Kocaeli bizim için neyse şimdi de aynı hissiyatla bakıyoruz'' dedi. 
     Türkiye'nin geçen Aralık ayında AB müzakere sürecini başlatma ile ilgili tarih aldığını ifade ederek, 3 Ekim tarihinde de müzakerelere başlama ile ilgili bir fırsatı yakaladığını kaydetti. 
     Başbakan Erdoğan, Türkiye'nin Ortadoğu'da Kafkaslar'da ve Avrupa'da bir sorumluluğu bulunduğunu belirterek, bu sorumluluğu yerine getirmeye çalıştıklarını anlattı. 
     ''Artık sıfırlarla dolu lirayı geride bıraktık ve sıfırların olmadığı liraya geçtik'' diyen Erdoğan, bunun Türk Lirası'na yeniden itibarını kazandırmanın sevinci olduğunu vurguladı. 
     Erdoğan, enflasyonun düşürülmesinin ardından Türk Lirası'ndan sıfırları attıklarını söyledi. 
     Geçmiş iktidarlar döneminde vatandaşın yüksek faizler ödediğini belirten Erdoğan, artık faize ödenen bu paranın halkın cebinde kaldığını kaydetti. 
     ''Uluslararası ürünler dışında halkımıza zam yapan bir iktidar olmadık'' diyen Erdoğan, sadece petrol ve petrol ürünlerine bağlı ürünlerde mecbur oldukları için zam yaptıklarını bildirdi. 
     
     EMEKLİ MAAŞLARI 

     Başbakan Erdoğan, vatandaşın cebindeki paranın alım gücünün yükseldiğini, hem asgari ücretlilere hem de emeklilere şartları zorlayarak zam yaptıklarını ifade etti. 
     ''Emekli maaşlarındaki makasları azaltma gayreti içine girdiklerini'' dile getiren Erdoğan, düşük maaş alan Bağ-Kur emeklisine biraz daha fazla zam verdiklerini söyledi. 
     Erdoğan, SSK hastanelerinin Sağlık Bakanlığı'na devredileceğini ve bütün sosyal güvencede olan vatandaşların istedikleri eczaneden ilaçlarını alabileceklerini kaydetti. 
     Erdoğan, hastaneler arasında ayrım kalmayacağını hatta askeri hastanelerin bile sivillere açılacağını belirterek, ''Nereden nereye geldiğimizi anlamanız için bunu söylüyorum'' dedi. 
     Başbakan Erdoğan, el ele verip şirin Amasra'yı daha şirin hale getireceklerini de belirterek, ''Tabii bu sizlerin dayanışması ile olacak'' dedi. 
     Başbakan Erdoğan, Amasralıların yeni yıllarını da kutlayarak, yeni yılın barış, kardeşlik ile dolu olmasını temenni etti. 
     Erdoğan, daha sonra Öz Canlı Balık Restorant'ta yemek yedi. 
     
</TEXT>
</DOC>
