<DOC>
<DOCNO> 400386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/spor/axspo02.html </URL>
<DATE> 2005/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Krallar gibi 
</HEADLINE>
<TEXT>


Kuzey İrlandalı futbol efsanesi George Best'i, Belfast'taki devlet töreninde son yolculuğuna 100 bin hayranı gözyaşlarıyla uğurladı 


Bir dönem Manchester United formasıyla İngiltere futboluna damgasını vuran Kuzey İrlandalı futbol efsanesi George Best, 100 binin üzerinde hayranının katıldığı görkemli bir törenle Belfast'ta toprağa verildi. 
Stormont'taki parlamento binasında yapılan törende Best'in oğlu Calum ve akrabaları, futbol dünyasının ünlü isimleri, İngiltere Milli Takımı Teknik Direktörü Sven Goran Eriksson, Manchester United Menajeri Alex Ferguson, oyunculardan Solskjaer, Best'in eski takım arkadaşları ve en yakın dostu olan Denis Law da yer aldı. Töreni izleyenler cenaze arabasını çiçek yağmuruna tuttular ve üzerinde Best'in resimleri olan atkı ve flamaları bıraktılar. Kalabalık nedeniyle törene katılanların resmi geçidi görebilmeleri için Stormont meydanına dev ekranlar kuruldu. Bu tören öncesinde, Best'in doğduğu ve halen ailesinin yaşadığı yer olan Cregagh'da da özel bir tören yapıldı. Best'in naaşı kendi isteği üzerine annesi Ann'in yanına gömüldü. 


</TEXT>
</DOC>
