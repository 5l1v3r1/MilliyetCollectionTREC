<DOC>
<DOCNO> 403592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/yazar/heper.html </URL>
<DATE> 2005/12/15/ </DATE>
<TIME>  </TIME>
<AUTHOR> Doğan HEPER  </AUTHOR>
<HEADLINE>
'Yehova Şahidi' böyle öldü 
</HEADLINE>
<TEXT>


O öldü. 
Kanserden değil. 
Kan verilmemesinden. 
Çünkü o bir Yehova Şahidi idi. 
Daha 55 yaşındaydı ve 21 gün önceye kadar hayat dolu güzel bir kadındı... 
Ama öksürüyordu. Zaman zaman da kendisini yorgun hissediyordu, üşüttüğünü, grip olduğunu zannediyordu. 
Gittikleri doktor kötü haberi verdi, kadın ilik kanseriydi. 
21 günde doktor ve hastane fırtınası yaşandı. 
Bir doktor, "Kan verilirse en aşağı hastanın beş yıl yaşayabileceğini, kan verilmezse bir iki haftada öleceğini" söylüyordu. 
Kadının arkadaşları ikiye ayrılmıştı. 
Bir grup "Yehova Şahidi", diğer grup kadının lise sınıf arkadaşlarıydı ve bunlar "Yehova Şahidi" değildi. 
İkinciler, "Hemen kan verelim, yaşamını uzatalım sonra tedaviye başlayalım, beş yılda her şey değişebilir, yeni ilaçlar bulunur" diye gözyaşı döktüyse de sözlerini geçiremedi. 
Birincilerin, yani Yehova Şahitlerinin dediği oldu. Onlar kan verilmesine katı olarak karşı durdular. Kadının yaşamasını sağlayacak kan verilmedi. "Yehova Şahitleri"ne göre kan verilmesi günahtı. 

YEHOVA Şahitliği Amerika'da 1916'da ölen Charles Tace Russell tarafından aşağı yukarı yüz yıl önce kuruldu. 
Bu adı, yani "Yehova Şahitleri" adını 1931'den sonra kullanmaya başladılar. 
Yehova Şahitlerinin kutsal kitabı Tevrat, Zebur ve İncil'den seçme noktaları kapsar. 
Peki bu bir din miydi 
Hayır, din değildi. Bizim resmi dairelerimizde de mesela nüfus memurluklarında ayrı bir din muamelesi görmemekteydi. 
Fakat Yehova Şahitleri ayrı bir dinin sahibi olduklarını iddia etmekte ve bütün dünyada bunun propagandası yapılmaktaydı. 
Taraftar kazanmakta da başarısız oldukları söylenemezdi. 
Dünyada 7 milyon olan Yehova Şahitlerinin Türkiye'de sayılarının birkaç bine vardığı söylenmekteydi. Kurucu başkanları Türkiye'de avukat Mete Suer'di. 

PEKİ dönelim başa. Niye Yehova Şahitleri ölüm pahasına da olsa kan almazlar 
Yehova Şahitleri Mukaddes Kitap'ta "kan yemeyi" açıkça yasaklayan ayetler olduğunu söylerler. Ve kan naklinin "kan yemek" olmadığını iddia edenlere de karşı çıkarlar. Bunlar yanlarında "Hiçbir durumda bana kan verilmesin" yazılı kartlar da taşırlar. 

BİZİM sözünü ettiğimiz 55 yaşındaki kadın da bu yüzden öldü. Kendisi Yehova Şahidi olduğu için kan verilmedi ve teşhisten 21 gün sonra hayatını kaybetti. 
Hiçbir din göz göre göre bir insanın ölmesine böyle izin veremezdi. 

Gazetelerimiz CIA Başkanı Ankara'ya geldi. 
Sabah İslami teröre karşı istihbarat. 
Cumhuriyet Sırada İran var. 
Akşam Kandil Dağı temizleniyor. 
Vatan Daha fazla işbirliği. 
Hürriyet PKK'ya yarasa battaniyesi. 
Milliyet El Kaide için destek istedi. 
Hangisi 

CEP TELEFONU 
Hırsızlar kim Benim elimde iki fatura var. İkisi ayrı cep telefonuna ait. İki telefon da çalındı. 
Faturaları elde kaldı. 
Zamanında başvurular yapıldı. Ama h l hırsızlar yakalanacak. 
Çalınan telefonlardan biriyle konuşan 3 kişi yakalanmış ama bu 3 kişi hakkında da takipsizlik kararı verilmişti. 
Bana bunlar olup bittikten sonra yazılı olarak bildirildi. Lafın kısası, hırsız veya hırsızların bulunması için bu konuşanlar ipucu verebilirdi, ama yetkili hukukçu ipucu sağlamadan, takipsizlik kararı verdim diye kesip attı. 
Siz ne yaparsanız yapın böyle hırsız yakalanmaz ve hırsızlığa teşvik bundan daha iyi olmaz. 
Bunu genel bir dert diye yazıyorum. 
Şimdi bakıyoruz, aceleye getirilen ve son bulan bir uygulama gündeme geldi. Bu uygulama sırasında telefon satıcılarının cep telefonlarını "klonladığı" anlaşıldı. Bu normal bir işlem mi 
Normal değilse bugünden sonra bu ticaret erbabı için hukuki işlem başlatılmayacak mı 

116 ÇÖZÜM 
Yapılan işe yaramazsa Büyükşehir Belediyesi, "İstanbul için 365 gün, 24 saat çalışıyoruz" diyor. 
Nerede 
"İstanbul trafiği için 116 çözüm" kitapçığında. 
Bu kitapta İstanbul Büyükşehir Belediye Başkanı Kadir Topbaş başladıkları dev hamleleri anlatıyor. Bunlar iyi, ama uzağa gitmeye de lüzum yok. 
Ben oturduğum bölge ve caddelerdeki aksaklıklardan söz edeceğim. Bakalım 365 gün 24 saat İstanbul için çalışanlar ne diyecek 
1 Çalıkuşu Sokak'taki katlı otopark kapandı. Niye 
2 Levent karakolunun hemen arkasındaki Çamlık Caddesi'nde belediye çok büyük bir yeraltı otoparkı yaptırdı. Ama motorlu araçlar yollarda park ediyor. Niye 
3 Cumhuriyet Caddesi üç yıl geçti bir türlü açılamıyor. Niye 
4 Gayrettepe'de kışlanın önündeki altgeçit işe yaramadı. Niye 
5 Maslak'ta Atatürk Oto Sanayii altgeçidi dün yapıldı, bugün tıkanıyor. Niye 
Yapmak kadar kullanılabilirlik de önemli, değil mi 



</TEXT>
</DOC>
