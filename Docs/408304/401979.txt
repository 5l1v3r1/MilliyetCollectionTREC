<DOC>
<DOCNO> 401979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sondun16.html </URL>
<DATE> 2005/12/09/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Şaron'un yeni partisi dolu dizgin... 
</HEADLINE>
<TEXT>

     İsrail'de Başbakan Ariel Şaron ve yeni partisi ''Kadima'' İleri , son yapılan anketlerde önemli bir başarı grafiği çizdi. 
     Anketlere göre Şaron, başbakan olma ve parlamentoda Knesset en büyük partiye sahip olma yolunda hızla ilerliyor. Geçen hafta içinde Likud'un geçici Başkanı Tzahi Hanegbi'yi de partisine çeken Ariel Şaron'un, hafta sonunda yapılan iki önemli gazetenin anketinde de Knesset'te 39 sandalyeye sahip olabileceği tahmininde bulunuldu. 
     Yediot Ahronoth gazetesine düzenli kamuoyu yoklamaları yapan Dahaf Enstitüsü'nün son anketinde, Şaron'un partisi ''Kadima'' 39 sandalyeyle ilk sıraya yerleşti. Daha önceki ankette, bu rakam 34 olarak ortaya çıkmıştı. 
     İşçi Partisi'nin milletvekili sayısı ise gerileyerek, önceki anketteki 27'den 23'e indi. Likud'da ise bir miktar düzelme gözlendi. Likud'a daha önce 10 sandalye biçen seçmenler, bu kez partiyi 13 sandalyeye kadar yükseltti. 
     Haaretz-Diyalog işbirliğiyle yapılan ankette ise Kadima'nın 39, İşçi Partisi'nin 22 ve Likud'un 12 milletvekili çıkaracağı tahmini ortaya çıktı. 
     Haaretz'de yayımlanan ankette, Likud seçmenlerinin yüzde 62'sinin Kadima'ya yöneldiği gözlendi. İşçi Partili seçmenlerden de yüzde 42'si Kadima'ya destek verdi. Liberal Şinui Partisi'nden de Kadima'ya yüzde 60 kayma oldu. 
     Haaretz'in kamuoyu yoklamasında, lider adayları arasında Şaron'un yarışı önde götürdüğü gözlendi. 
     Anketi yanıtlayanların yüzde 43'ü Şaron'a destek verirken, onu yüzde 15 ile İşçi Partisi'nin yeni genel başkanı Amir Peretz izledi. Eski Başbakan ve Maliye Bakanı, Likud'da ''liderliğe oynayan'' Binyamin Netanyahu yüzde 13,5 oy alırken, diğer lider adaylarının oyları tek haneli rakamlarda kaldı. 
     
</TEXT>
</DOC>
