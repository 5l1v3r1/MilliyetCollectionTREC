<DOC>
<DOCNO> 405461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sontur17.html </URL>
<DATE> 2005/12/21/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Halı kursunu basıp, 21 yaşındaki kızı kaçırdılar 
</HEADLINE>
<TEXT>

     Ferit ASLAN DHA 

      MUŞ'un Varto İlçesi'ne bağlı Onpınar Köyü'ndeki halı kursunu 12 Aralık’ta basan silahlı 2 kişinin, 21 yaşındaki Gülseren Erdoğan’ı kaçırarak Bingöl’ün Karlıova İlçesi Kaynak Köyü'ne götürdüğü, kızı kaçıranların bilinmesine rağmen haklarında işlem yapılmadığı öne sürüldü. Diyarbakır'da bulunan TBMM Araştırma Komisyonu üyeleri kaçırma olayı ile ilgileneceklerini belirtildi. 
     Diyarbakır'da temaslarda bulunan TBMM Araştırma Komisyonu üyelerine kadın merkezi KAMER Başkanı Nebahat Akkoç tarafından verilen mektupta kaçırma olayının 12 Aralık’ta meydana geldiği belirtildi. Kaçırılan Gülseren Erdoğan’ın ağabeyi Kamer Erdoğan'ın yazdığı mektupta, Muş’un Varto İlçesi'ne bağlı Onpınar Köyü'ndeki halı kursunu basan Turan Erman ve Burhan Sürmeli’nin 21 yaşındaki Gülseren Erdoğan’ı silah zoruyla kaçırdığı öne sürülürken, olayın bildirilmesinden sonra gelen jandarmanın görgü tanıklarının ifadesini aldıkları belirtildi. 
     Kamer Erdoğan mektupta, kız kardeşlerinin Bingöl’ün Karlıova İlçesi Kaynak Köyü'ne götürüldüğü ve resmi makamlardan sonuç alamayınca kendilerinin iz sürerek kız kardeşlerinin akıbetini öğrenmeye çalıştıkları belirtildi. Köy muhtarı Selim Karaca’nın da çabası sonucu Gülseren Erdoğan’ı kaçıranların, kızın ailesiyle pazarlık yaparak sadece annesi ile telefonla konuşmasına izin verdiğini yazdı. Erdoğan’ın telefonda ağlayarak annesine, Bugünden sonra dönecek durumda değilim'' dediği ifade edildi. 
     Kaçırılan Gülseren Erdoğan’ın ağabeyi Kamer Erdoğan, KAMER'e yazdığı mektupta jandarma ve savcılığın olayın üzerinde durmadıklarını öne sürdü. Kamer Erdoğan, 8 günden bu yana kendileriyle görüştürülmeyen kız kardeşinin yaşamından endişe ettiğini yazarken, şöyle devam etti 
     Kardeşimi kaçıran Turan Erman, cezaevinden yeni çıkmış. Hırsızlıktan ceza aldığını öğrendik. Kadın ve kız kaçırmaların isteyerek ya da zorla olsa normal bir şeymiş gibi karşılanması bizde ciddi endişe yaratmaktadır. Yasa koruyucularının bir aşiret sisteminin uygulayacısı gibi yasalardan ziyade kadın yaşamını zorlaştıran ve kimliksiz gören aşiret sisteminin kabul edilmiş olmasını doğru bulmuyoruz.'' Ailenin Karlıova Cumhuriyet Başsavcılığı'na yaptığı başvurudan sonra Varto İlçesi'nden gelen resmi yazı üzerine 18 Aralık’ta Gülseren Erdoğan’ın tutulduğu söylenen Kaynak Köyü'ne savcılığın izni ile jandarma baskın yaptığı bildirildi. Baskında köyde Gülseren Erdoğan ve kendisini kaçıranların bulunamadı. Jandarma, savcılığın izni ile Karlıova ilçesine bağlı köylerde Gülseren Erdoğan'ı arama çalışmalarını sürdürüyor. 
     
</TEXT>
</DOC>
