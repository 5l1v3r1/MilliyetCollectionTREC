<DOC>
<DOCNO> 402028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/soneko18.html </URL>
<DATE> 2005/12/09/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
'Türkiye, yatırımcı açısından, dünyanın en cazip 10 ülkesi arasında' 
</HEADLINE>
<TEXT>

     Mustafa Seven 

Dünyanın önde gelen danışmanlık şirketlerinden A.T. Kearney, Türkiye'nin, yatırımcı açısından, dünyanın en cazip 10 ülkesi arasında yer aldığını bildirdi. 
     A.A muhabirinin, çok uluslu şirketlere ve yabancı sermayeye danışmanlık yapan A.T. Kearney'nin, dünya genelinde, önde gelen şirketlerin üst düzey yöneticilerine CEO sorarak gerçekleştirdiği araştırmadan derlediği bilgiye göre, Türkiye, doğrudan yabancı sermayenin en iyimser baktığı ülkeler arasına girdi. 
     Çin, ençok yabancı sermaye çeken birinci ülke konumunda bulunurken, Hindistan, yabancı sermayenin yeni adresi olarak ABD'nin önüne geçti. 
     Avrupa'da, Türkiye ile birlikte Polonya, Rusya, Baltık ülkeleri ve Çek Cumhuriyeti yabancı sermayenin tercih ettiği ülkeler arasında bulunuyor. 
     
     AB SÜRECİ, YABANCILAR AÇISINDAN GÜVENİ ARTTIRDI... 
     Araştırmada, Avrupa Birliği AB sürecinin, yabancı sermayenin, uluslararası yatırımcının Türkiye'ye olan güveninin artmasına neden olduğu, istikrarı gören yabancı sermayenin daha çok Türkiye'ye ve Romanya gibi AB sürecindeki ülkelere yöneldiği vurgulandı. 
     A.T. Kearney araştırmasında, ''Türkiye artık, doğrudan yabancı sermaye açısından cazip bir pazar durumunda'' saptamasına yer verildi. 
     
     SANAYİLEŞMİŞ ÜLKELERDEN, TÜRKİYE GİBİ ÜLKELERE YÖNELİM... 
     Araştırmada, yabancı sermayenin, eskiden tercih ettiği sanayileşmiş ülkelerden, Çin, Hindistan ve aralarında Türkiye'nin de bulunduğu gelişmekte olan Avrupa ülkelerine yöneldiği ifade edildi. 
     Yeni yatırımcı trendi içinde, yatırımların Kuzey Amerika ve Batı Avrupa'dan, aralarında Türkiye'nin de bulunduğu gelişmekte olan Avrupa ile Asya'ya yönelmeye başladığı vurgulandı. 
     
     1998'DEN BUYANAKİ EN YÜKSEK YATIRIMCI GÜVENİ... 
     Dünyanın önde gelen şirketlerinin Üst Düzey yöneticilerine sorularak gerçekleştirilen araştırmanın sonucuna göre, şirket yöneticilerinin, Türkiye, Polonya, Çek Cumhuriyeti, Rusya ve Baltık ülkelerine olan yatırımcı güveni 1998'den buyanaki en yüksek düzeye çıkmış durumda. 
     Yatırımcıların Brezilya ve Meksika'ya olan güvenleri de toparlanma içinde bulunuyor. 
     Türkiye'nin de içinde bulunduğu bölgede, yatırımcıları çeken en önemli unsurların başında, ''bu ülkelerin AB ile ilişkileri, canlı bir pazara sahip olmaları, ekonomik büyüme oranları, nispeten düşük kurumlar vergisi düzeyleri, yüksek verimlilik, makro ekonomik istikrar'' gibi unsurlar oluşturuyor. 
     Yine bu ülkelere yönelik telekomünikasyon ağırlıklı doğrudan yabancı sermayenin de artış gösterdiği vurgulandı. 
     
</TEXT>
</DOC>
