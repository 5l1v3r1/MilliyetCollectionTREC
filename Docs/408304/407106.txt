<DOC>
<DOCNO> 407106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sontur22.html </URL>
<DATE> 2005/12/27/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Danıştay, 'offshore'zede davasında kararını verdi... 
</HEADLINE>
<TEXT>

     Danıştay, İmar Bankası’na el konulmadan 1 ay önce of shoredan mevduat hesabına aktarılan hesaplardan, idarece muvazaalı olduğu kanıtlanamayanlara, zararının mevduat hesabındaki tutarı kadar ödenmesine karar verdi. 
     AA muhabirinin aldığı bilgiye göre, İmar Bankası mudilerinden bir kişinin, bankaya el konulmadan 1 ay önce mevduat hesabındaki tutarın faiziyle birlikte ödenmesi ve İmar Bankası’ndan ödemelere ilişkin Bakanlar Kurulu kararının ilgili hükmünün iptali istemiyle Danıştay’da açtığı dava, esastan sonuçlandı. 
     Danıştay 13. Dairesi’nin kararında, İmar Bankası’ndan ödemelere ilişkin esasları düzenleyen 5021 sayılı Yasa’nın, bankaya el konulmadan son 1 ay içinde ofshore hesaplarından mevduata dönenlere ödeme yapılmayacağına ilişkin hükmün, Anayasa Mahkemesi’nce iptal edildiği anımsatıldı. 
     Bu kararın ardından Danıştay 13. Dairesi’nin, dayanağı olan yasa kuralı iptal edildiği için, aynı yöndeki Bakanlar Kurulu kararının ilgili hükmünü de iptal ettiği hatırlatıldı. 
     Anayasa’nın 125. maddesinin, idarenin, kendi eylem ve işlemlerinden doğan zararı ödemekle yükümlü tuttuğuna işaret edilen kararda, şöyle denildi 
     "Buna göre, idarenin, hukuka aykırılığı yargı kararıyla saptanmış bir işlem sonucunda, bir hakkın ihlaline neden olması durumunda sorumlu tutulması, hukuk devleti ilkesinin gereğidir. Bu bağlamda, davacının kıyı bankasındaki hesabının, İmar Bankası’nın, bankacılık işlemleri yapma ve mevduat kabul etme izninin kaldırılmasından önce, bankanın yurtiçi hesabına aktarılarak mevduat hesabına dönüştürdüğünün dosyada bulunan mevduat cüzdanı örneğinden anlaşılması ve bu işlemin muvazaalı olduğunun idarece kanıtlanamaması nedeniyle, davacının zararının mevduat hesabındaki tutar karşılığı, iptal edilen düzenleyici işlemi tesis eden Bakanlar Kurulu’nu temsilen Başbakanlık ve yasal düzenleme uyarınca tasarruf mevduatını ödemekle yükümlü bulunan Tasarruf Mevduatı Sigorta Fonu TMSF tarafından tazmin edilmesi gerekmektedir." Danıştay 13. Dairesi, İmar Bankası’ndan ödemelere ilişkin Bakanlar Kurulu kararının ilgili hükmünün iptali isteminde ise söz konusu Bakanlar Kurulu kararı daha önce iptal edildiği için karar vermeye yer olmadığına karar verdi. 
     Daire, davacının tazminat istemini kabul ederek, mevduat hesabındaki 47.728,18 YTL’nin Başbakanlık ve TMSF’den, davanın açıldığı 8 Ocak 2004’ten itibaren hesaplanacak yasal faiziyle birlikte davacıya ödenmesine oy birliğiyle karar verdi. 
     Başbakanlık ve TSMF, kararı temyiz ederse dosya Danıştay İdari Dava Daireleri Kurulu’na gidecek. 
     Danıştay 13. Dairesi’nde ve İstanbul ile Ankara’daki idare mahkemelerinde aynı nitelikte açılmış davalar bulunuyor. 
     
</TEXT>
</DOC>
