<DOC>
<DOCNO> 400043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sonspo21.html </URL>
<DATE> 2005/12/02/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Saidou Gerets bana hayat veren kişi oldu 
</HEADLINE>
<TEXT>

     Galatasaray'ın Kamerunlu futbolcusu Alioum Saidou, teknik direktörü Eric Gerets'e övgüler yağdırdı. 
     Sarı-kırmızılı kulübün aylık resmi yayın organı Galatasaray Dergisi'nin Aralık sayısında röportajı yeralan Saidou, Belçikalı teknik adamın kendisine ilk günden itibaren çok iyi davrandığını belirterek, ''Malatyaspor'dan döndükten sonra takımla birlikte antrenmanlara çıkmak istedim. Gerets, tecrübeli bir teknik adam olduğu için bana bu şansı tanıdı. Bana tekrar hayat veren kişi oldu'' dedi. 
     Gerets'e çok şey borçlu olduğunu vurgulayan Kamerunlu futbolcu, bu borcunu takım arkadaşlarıyla birlikte takımı şampiyon yaparak ödeyeceğine inandığını söyledi. 
     Alioum Saidou, Gerets'in futbolcuyla iletişimde mükemmel bir insan olduğunu da anlatarak, ''Eğer bir maçta kötüysen suratına söyler, hatalarını anlatır. Yeri geldiği zaman esprileriyle bütün takımı güldürür. Bize onun için sahada savaşma ilhamını veriyor. Sevgi varsa başarı vardır'' diye konuştu. 
     
</TEXT>
</DOC>
