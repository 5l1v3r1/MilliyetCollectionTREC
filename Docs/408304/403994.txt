<DOC>
<DOCNO> 403994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/soneko22.html </URL>
<DATE> 2005/12/16/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
İçki satmak için 475 YTL karşılığında belge almak gerek 
</HEADLINE>
<TEXT>

     Tütün, Tütün Mamülleri ve Alkollü İçkiler Piyasası Düzenleme Kurumu TAPDK , 2006 yılında uygulanacak izin ve belge bedellerini açıkladı. 
     Buna göre toptan satıcılar il merkezlerinde 1190 YTL, birden fazla yerde dağıtım yapanlar için 1785 YTL, ilçe merkezlerinde 475 YTL, birden fazla yerde dağıtım yapanlar için 715 YTL karşılığında satış belgesi alabilecek. 
     Perakende satıcılar il merkezinde 119 YTL, ilçe merkezlerinde 71 YTL, diğer mahallerde 23 YTL, açık içki satıcıları da il merkezlerinde 475 YTL, ilçe merkezlerinde 175 YTL karşılığında satış belgesi alabilecekler. 
     Ocak ayı içinde bu bedelleri yatırarak belge almayan veya belge sürelerini uzatmayanların belgeleri iptal edilecek ve yeni talepleri bedel yüzde 50 zamlı uygulanacak. 
     
     ÜRETİM LİSANSLARI 
     Setis kurma izin bedeli, distile alkollü içki işletmelerinde her 1000 litre proje kapasitesi başına 47,60 YTL, alkol işletmelerinde ise 16 YTL, şarap işletmelerinde her 1000 litre proje kapasitesi başına 4,76 YTL, bira işletmelerinde her 100 bin litre proje kapasitesi başına 238 YTL olarak hesaplanacak. 
     Başvuru sırasında hesaplanan bedelin dörtte biri, tesis kurma izni verilirken bakiyesi tahsil edilecek. 
     
     TÜTÜN BELGELERİ 
     Tütün İşleme tesisi kurulması başvurusunda bulunan kişi ve kuruluşlardan 18 bin 890 YTL, üretim izin belgesi için 37 bin 780 YTL, tütün ticareti yetki belgesi vize işlemleri için yıllık 1890 YTL hizmet bedeli alınacak. 
     Fabrika kurma izni uygunluk belgesi sigara fabrikaları için 148 bin 500 YTL, diğer tütün mamülleri üretim tesisleri için 5 bin 940 YTL bedelle temin edilebilecek. 
     Üretim izni uygunluk belgesi bedelleri de sigara fabrikaları için 297 bin YTL, diğer tütün mamülleri üretim tesisleri için 11 bin 880 YTL olarak belirlendi. 
     Proje tadilatı izni uygunluk belgesi karşılığı ise sigara fabrikaları için 11 bin 880 YTL, diğer tütün mamülleri üretim tesisleri için 1190 YTL olarak uygulanacak. 
     Her 1000 adet bandrol için de basım maliyeti hariç 1,19 YTL kuruma hizmet bedeli ödenecek. 
     
</TEXT>
</DOC>
