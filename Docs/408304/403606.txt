<DOC>
<DOCNO> 403606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sondun06.html </URL>
<DATE> 2005/12/15/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Iraklı liderlerden seçim mesajları... 
</HEADLINE>
<TEXT>

     Irak Devlet Başkanı Celal Talabani, ''Irak halkının birlik içinde kalmasını umduğunu'' söyledi. 
     Ülkenin yeni parlamentosunun belirleneceği seçim gününde oy kullanan ilk Iraklılardan biri olan Talabani, Süleymaniye kentinde oyunu kullandıktan sonra yaptığı açıklamada, ''İyi bir gün ve Irak halkı, daha iyi bir gelecek için oy kullanma sorumluluğunu taşıyor. Irak halkının birlik içinde kalmasını umuyorum'' dedi. 
     Talabani, Irak halkının, onaylanan anayasanın ülkenin anayasası olarak kalması yönünde oy kullanmasını beklediğini de sözlerine ekledi. 
     Başbakan İbrahim Caferi de, başkent Bağdat'ta oyunu kullandıktan sonra yaptığı açıklamada, Irak'ın dünyaya bir mesaj gönderdiğini söyledi. 
     ''Kahraman Irak halkının yarattığı büyük bir gün'' diyen Caferi, ''Irak'ın dünyaya, demokrasi ve halkın iradesinin hükümdarlıktan daha güçlü olduğu mesajını verdiğini'' ifade etti. 
     Caferi, bugün demokrasinin üstün geldiğini ve Iraklıların kaderlerine seçim sandıklarıyla karar vereceğini belirtti. 
     
</TEXT>
</DOC>
