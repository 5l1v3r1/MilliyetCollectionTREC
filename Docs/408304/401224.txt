<DOC>
<DOCNO> 401224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/siyaset/siy03.html </URL>
<DATE> 2005/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Mal varlıklarımızın kaynağına bakalım' 
</HEADLINE>
<TEXT>


DYP liderinin çağrısına Baykal, "Her zaman hesabımı veririm" derken, Mumcu sürekli çalışan bir etik komisyonu kurulması gerektiğini söyledi 

ANKARA Milliyet 


DYP Genel Başkanı Mehmet Ağar, milletvekili olan dört siyasi parti genel başkanının mal varlıklarının kaynağını araştıracak bir "etik komisyonu" kurulmasını önerdi. CHP Genel Başkanı Deniz Baykal "Her zaman, her yerde hesabımı verdim ve veririm" değerlendirmesinde bulunurken, ANAP lideri Erkan Mumcu sürekli çalışan bir etik komisyonu kurulması gerektiğini kaydetti. 
TV 8'de pazar günü yayınlanan 'Sağduyu' programında, AKP yöneticilerinin mal varlığıyla ilgili iddialarını yanıtlayan Ağar, kendisinin yanı sıra Erdoğan, Baykal ve Mumcu'nun mal varlıklarını araştıracak bir komisyon kurulmasını istedi. "Hesap veremeyecek hiçbir tereddütlü konum yoktur" diyen Ağar, şöyle konuştu "Eskiden bu parti başkanlarıyla ilgili bir konu gündeme gelmişti. O zaman işi dejenere ettiler. Bugün de söylüyorum. Meclis'te 4 parti başkanı var. Onlarla ilgili bir etik komisyonu kurun. Herkesin malı, mülkü, serveti, gelmişi, geçmişi araştırılsın." 
CHP grup toplantısı çıkışında Ağar'ın önerisiyle ilgili soruyu yanıtlayan Baykal, "Hiç bir zaman suçluluk duygusu, telaş içinde olmadım. Her zaman her yerde her türlü hesabımı verdim her zaman da veririm" diye konuştu. 

'Kural haline gelsin' 
Mumcu da mal bildirimi kanununda değişiklik yapılarak, siyasetçiler ile üst düzey kamu görevlilerinin mal varlıklarının sürekli kamuya açık halde bulundurulması uygulamasına geçilmesi gerektiğini söyledi. Başbakan, bakanlar, milletvekilleriyle üst düzey bürokratlar için bunun kural haline getirilmesini isteyen Mumcu, "Bu kişilerin 2. ya da 3. dereceye sıhri hısımlarının da, hesabını istenmesi halinde vermesi gerekir. Yani 1. derece akrabaları, hesabını mutlaka vermelidir" dedi. Mumcu, "Etik komisyon kurulması gereği vardır ve bu komisyonu da sürekli çalışan bir komisyon olarak kurmak gerekir" diye konuştu. 


</TEXT>
</DOC>
