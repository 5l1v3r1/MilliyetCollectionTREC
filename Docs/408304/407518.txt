<DOC>
<DOCNO> 407518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/spor/spo04.html </URL>
<DATE> 2005/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İyilik yaramadı 
</HEADLINE>
<TEXT>


Trabzonspor, futbolcuları motive etmek için ücretlerinde iyileştirme yapmıştı. Ancak bu değişiklik şimdi baş ağrıtıyor 


Trabzonspor Yönetimi'nin, sezon başında futbolcu ücretlerinde yaptığı iyileştirme, ara transferde baş ağrısı yarattı. Oyuncuların motivasyonunu yükseltmek isteyen bordo-mavililer, bu nedenle futbolcuların paralarında oynama yapmıştı. 
Emrah, Mehmet Yılmaz ve Celaleddin'e talip olan kulüplerin, bu oyuncuların aldığı yüksek ücretler karşılığında geri adım atmak zorunda kaldıkları bildirildi. Mehmet'in yıllık 940 milyar, Celaleddin'in 1 trilyon, Emrah'ın da 900 milyar lira alması yüzünden kulüplerin bu paraları karşılayamadığı ifade edildi. 
Trabzonspor'da sadece Volkan, sezon başında sözleşmesini uzatmaya yanaşmadığı için iyileştirmeden yararlanamamıştı. 

Futbolun patronu 

Asbaşkan Haşim Sayitoğlu, profesyonel idari kadroda değişiklik düşünmediklerini, önceliklerinin futbol takımı olduğunu belirtti. Eski yönetimlerin kurumsallaşma adına güzel işler yaptığını vurgulayan Sayitoğlu, futbolla her yönüyle kendisinin ilgileneceğini ifade etti. 


</TEXT>
</DOC>
