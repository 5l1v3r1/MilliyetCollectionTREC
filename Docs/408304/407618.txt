<DOC>
<DOCNO> 407618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/soneko22.html </URL>
<DATE> 2005/12/29/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Tüzmen Gümrükler iftihar edilecek hale gelecek 
</HEADLINE>
<TEXT>

     Devlet Bakanı Kürşad Tüzmen, gümrüklerin, Türkiye'nin iftihar edeceği kuruluşlar haline geleceğini bildirdi. 
     Bakan Tüzmen, yurtdışı müteahhitlik hizmetleri ile düzenlediği basın toplantısının ardından gazetecilerin sorularını yanıtladı. 
     ''Gümrükler konusunda iddialı olmamanızın önündeki engel nedir'' sorusu üzerine Tüzmen, ''Orada da iddiamız devam ediyor. Yavaş yavaş göreceksiniz'' yanıtını verdi. 
     Senelerdir ihmal edilen kuruluşların birden bire düzeltilmesinin kolay olmadığını kaydeden Tüzmen, gümrüğün kaybettiği morali tekrar, hatta daha ötesine çıkarmak istediklerini söyledi. 
     Tüzmen, Türkiye'de kaçakçılık dendiği zaman hemen gümrüklerin akla geldiğini, ancak gümrüklerden yapılan kaçakçılığın zaten çok büyük oranda ortaya çıkarıldığını bildirerek, kendilerinin, ''sınırların tamamını değil, sınır kapılarını kontrol ettiklerini'' anlattı ve şöyle devam etti 
     ''Gümrüklerin içerisinde çalışan arkadaşlarımızı, çalıştıkları kurumla iftihar edecekleri, gerçekten gurur duyacakları bir hale getirmek istiyoruz. Bu konuda bir iddiam var, bu konudaki çalışmaları da sürdüreceğim. Önümüzdeki günlerde bunu göreceksiniz. 
     Türkiye'de aslında dejenerasyonun, yıpranmanın ve aşındırılmış kuruluşların tamamında bunların yapılması lazım. Göreceksiniz, gümrüklerde Türkiye'nin iftihar edeceği kuruluşlar haline gelecektir. Benzeri kuruluşları geçmişte ele aldığımızda orada da aynı sıkıntılar vardı. İddiamızla ortaya geldik ve bunları yaptık.'' 
     
     ''FİZİKİ TEMASIN SAĞLANDIĞI YERLERDE SIKINTILAR VAR'' 
     Bakan Tüzmen, şu anda fiziki temasın sağlandığı yerlerde sıkıntıların olduğuna işaret ederek, mal gönderimi, ihracat ve hizmet sektörlerinde artık fazla sıkıntının kalmadığını söyledi. Tüzmen, şöyle konuştu 
     ''Bizim yapacağımız çalışma, çürük elmaların ayıklanması olacak. Sonuçta bizim şu anda çalıştığımız teşkilat, benim tamamiyle güven duyarak çalıştığım bir teşkilat. Bu teşkilat bana verilmiştir, sorumluluğu bendedir. Burada yapılan bütün işlerin sorumluluğu benim. Ben orada çalıştığım süre 3 seneyi geçti. Çok düzgün, özverili arkadaşlarla çalışıyorum. Onların yaptığı çalışmalar sonucu AB'ye hazır iki kurum var. Bir DTM, diğeri de Gümrük Müsteşarlığı'dır.'' ''Üst yönetimi değiştirecek misiniz'' sorusunu da Tüzmen, ''Biz bize yakışacak arkadaşlarla yolumuza devam ederiz. Onlarla ilgili gerekli düzenlemeler neyse yaparız. Bugüne kadar gördünüz. Biz çalışıyoruz, yeni bir düzen getiriyoruz, onla devam ediyoruz'' şeklinde yanıtladı. 
     Türkiye'nin dış ticaret hacmi artarken, bu kadar büyük bir hacmi gümrük organizasyonu çok iyi bir şekilde kaldırabilir hale geldiğini anlatan Tüzmen, ''Belli münferit hadiseler vardır, onların üzerine gidiyoruz. Bu konuda da kimsenin endişesi olmasın'' dedi. 
     
     VEKALET SORUNU 
     Bakan Tüzmen, gümrüklerde vekalet sorunu ile ilgili bir soru üzerine de dün bütçe görüşmelerinden hemen sonra gümrük başmüdürlükleri ve gümrük muhafaza başmüdürlüklerinin 36'dan 18'e indirilmesi ile ilgili yasanın çıkartıldığını kaydetti. 
     Türkiye'nin gümrüklerinin 190 milyar dolarlık ticaret hacmini üstlendiğini ve bu işin yaklaşık 7 bin 500 kişi ile yapıldığını ifade eden Tüzmen ve şöyle devam etti 
     ''Gümrüklerden sorumlu bakan burada. Üstümüze ne düşüyorsa yapmaya gayret ediyoruz. O konuda idari çalışmalar da olur. Vekalet dönemleri olur. Unutmayın ki ben de dış ticaret müsteşarı olarak vekaletle çalıştım. Sonuçta, vekaletle asaletin çok farklı yönü yoktur. Vekil, asilin bütün yetki ve sorumluluğuna sahiptir. Sadece vekaletlerle 'bu iş vekaletler yüzünden oldu' dersek, o zaman Türkiye Cumhuriyeti gümrük tarihine asaleten olan dönemlerde neler olduğuna bakın görün. Dolayısıyla onla bir alakası yok. Arkadaşlarımla beraber özverili bir şekilde çalışmalarımıza devam ediyoruz.'' 
     
     ''ÇALIŞMALARIMIZ SÜRÜYOR'' 
     Tüzmen, ''Sayın Baykal sizin halen çalıştığınız bir bürokratla ilgili telefon kayıtlarını okudu. Gümrük Müsteşar Yardımcısı Hüseyin Hüsnü Güler Siz bu kişi ile neden çalışmaya devam ediyorsunuz Etik olarak yapılanları doğru buluyor musunuz'' sorusuna karşılık olarak da şöyle dedi 
     ''Biz görevden uzaklaştırma kararını aldık, bu karardan 6 ay sonra adı geçenler mahkeme kararı ile tekrar geri geldi. Yapmış olduğumuz organizasyon şemasındaki değişiklikle yine gümrüklerdeki çalışmalarımızı sürdürmeye gayret ediyoruz. Gümrükler, açıkçası Türk toplumunun bütün kurum ve kuruluşlarında özel sektörde dahil olmak üzere aslında bir dejenerasyon var bunu hepimiz izliyoruz. Bu dejenerasyonunun, aşınmanın, yıpranmanın en aza indirilmesi yönünde özverili çalışmalarını sürdürüyorlar. Ben gümrüklerde çok değerli arkadaşlarla çalışıyorum. Gümrüklerin içerisindeki çok dürüst, çok özverili ve bugüne kadar büyük emek sarfeden insanlar maalesef bu tabloda gözükmüyorlar. Ama onların sayesinde biz bugüne kadar bu sıkıntılarımıza rağmen, çalışmalarımızı sürdürmeye devam ediyoruz. Yapılan operasyonlar da çalışmalarda, altyapı çalışmalarını tamamiyle gümrüklerde hazırlandığı ve İçişleri Bakanlığı ile Emniyet Müdürlüğü ile ortak olarak yapılan çalışmalardır. Bunlar tabii ki belki sıfıra indiremeyecektir Türkiye'deki bütün sıkıntıları, ancak azaltacaktır. Ama bitmeden usanmadan bu konudaki çalışmalarımıza devam edeceğiz.'' 
     
     KAPIKULE'DEKİ KUYRUKLAR 
     Bakan Tüzmen, ''Kapıkule'deki kuyruklar konusundaki değerlendirmeniz nedir'' şeklindeki soruyu da personel takviyesini yaptıklarını, Kapıkule'de gözaltında olan ve sorguları devam eden personel sayısından daha fazla personelin takviye edildiğini anlattı. Tüzmen, şöyle konuştu 
     ''Şu anda Kapıkule'de yerini almış durumdalar, müfettişlerimiz orada zaten, onlar da çalışmalarına devam ediyor. Ayrıca alternatif yolları kullanarak şu andaki işlemleri devam ettiriyoruz. Sene sonuna doğru aslında yoğunluk normaldir, sezonsal bir yoğunluk da var. Bu geçmiş senelerden çok farklı değil. Şu anda Türkiye'nin dış ticaret işlemlerinin en iyi şekilde devam etmesini sağlıyoruz. 
     Bu arada bizimle çalışan dürüst, düzgün arkadaşlarımızın endişe edeceği, tedirginlik duyacağı hiçbir şey yok. Aynı şekilde çalışmalarımız devam ediyor. Buna benzer geçmişte de operasyonlar oldu, gelecekte de operasyonlar olacak.'' Bakan Tüzmen, gümrükler konusundaki çalışmaları önümüzdeki hafta açıklayacağını da sözlerine ekledi. 
     
</TEXT>
</DOC>
