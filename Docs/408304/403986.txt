<DOC>
<DOCNO> 403986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/soneko14.html </URL>
<DATE> 2005/12/16/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Tüzmen Döviz kurları böyle giderse 2-3 yıl sonrasını kaybederiz 
</HEADLINE>
<TEXT>

     Gürbüz Ziya Akkıran AA 

Devlet Bakanı Kürşad Tüzmen, Dünya Ticaret Örgütü DTÖ toplantıları ile ilgili olarak yaptığı değerlendirmede, yaşanan sorunların aşılması için görüşmelerin devam ettiğini belirterek, ''eğer anlaşma sağlanırsa Türkiye'nin ihracatı da artar'' dedi. 
     Tüzmen, Anadolu Ajansı muhabirinin sorularını yanıtlarken, DTÖ toplantılarında anlaşma sağlanamaması halinde dünya ticaretindeki büyümenin durağanlaşacağını kaydederek, bunun da dünya genelinde yaşanan işsizlik ve geçim sıkıntısı derdini daha da artıracağını ifade etti. 
     Dünyada mal ve hizmet ticaretinin 10 trilyon dolar olduğunu, anlaşma sağlanması halinde buna 350-500 milyar dolar daha ekleneceğini belirten Tüzmen, bu ek olanakta en büyük payı da gelişmekte olan ülkelerin alacağını bildirdi. 
     Tüzmen, DTÖ'de anlaşma sağlanamamasının ülkeleri başka arayışlara iteceğini ve korumacılık eğiliminin artacağını, bunun da dünya ticaretinde olumsuz gelişmelere yol açacağını söyledi. 
     Hong Kong'da birçok ülkenin ekonomi bakanları ile ikili görüşmeler yaptığını ve Türkiye ile ilgili sorunları da ele aldıklarını kaydeden Bakan Tüzmen, ''Uzak Doğu ekonomileri koşuyor biz de koşmalıyız'' dedi. 
     
     DÖVİZ KURLARI 
     Devlet Bakanı Tüzmen, 2006 yılı ihracat hedeflerine ilişkin bir soruyu yanıtlarken, Türkiye'nin 2005 yılında yüzde 15'in üzerinde bir ihracat artışının olacağını söyledi. 
     Türkiye'nin 2005 yılında 72 milyar doların üzerinde bir ihracat gerçekleştireceğini ifade eden Tüzmen, şöyle devam etti 
     ''2006 yılında da yüksek bir ihracat artışı sağlayacağımıza inanıyorum. Şu anda en büyük sıkıntımız ihracatçılarımızın karlılık oranının düşük olması. Bu, önümüzdeki seneler için birtakım olumsuzlukları yaratabilir. İhracatçı firmalarımızın karlılık oranları düşük olursa teknolojilerini yenileyemezler. Araştırma ve geliştirmeye, modaya, markaya yatırım yapamazlar. Bu da 2-3 sene sonra ihracatta yaşanacak rekabeti olumsuz etkiler. Döviz kurları böyle devam ederse 2-3 yıl sonrasını kaybederiz. Biz bugünden en az iki üç sene sonrasının hesaplarını yapmak zorundayız. İhracat sektörlerimiz yeni teknolojilere mutlaka uyum sağlamak zorunda. Bunlar önümüzdeki dönem için ihracatımızı artırabilmemiz için olmazsa olmazlarımızdır. Ama ben inanıyorum ki, piyasa bir şekilde kendisini dengeleyecektir.'' 
     
     MERKEZ BANKASI 
     Tüzmen, avro-dolar paritesinin ihracata etkileri konusunda bir soruyu yanıtlarken de ''ihracatçılarımız zaten düşük dolar kurundan sıkıntı çekerken bir de buna avronun dolar karşısında değer kaybetmesi eklendi. Bizim ihracatımızın yüzde 50'den fazlası avro ile yapılıyor. Avro'nun dolar karşısında 1.35'lerden 1.17'lere düşmesi ihracatımıza bir darbe daha vurdu'' dedi. 
     Bakan Tüzmen, ''Merkez Bankası Başkanı Süreyya Serdengeçti'nin 2006 yılında görevinin sona ermesinden sonra bir politika değişikliği bekliyor musunuz '' şeklindeki soruya karşılık da şunları söyledi 
     ''Ben kişilerle uğraşmam. Ama Türkiye, ihracata dayalı bir büyüme politikasını benimsemiştir. Dolayısıyla ihracata dayalı politikalar neyi gerektiriyorsa onu yapmalıyız. Bir ülke, ihracata dayalı politika benimsedim derken, öbür taraftan bir kurum, benim işim sadece enflasyonun, fiyat istikrarının kontrolüdür diyemez. İhracata dayalı büyüme politikasının gerekleri yerine getirilmelidir.'' Devlet Bakanı Tüzmen, Kurumlar Vergisi'nde yapılan indirimin ihracata etkisi konusunda da ''Kurumlar Vergisi'nin indirilmesi, ihracatta maliyetleri azaltıcı bir unsurdur. Dolayısıyla girdi maliyetlerini düşürür. Bu da ihracatımızı olumlu etkiler'' diye konuştu. 
     
     ''İHRACAT ARTTIKÇA KAYITDIŞI AZALIR'' 
     Devlet Bakanı Tüzmen, bir soru üzerine, ihracatı yüksek olan ülkelerde kayıtdışılığın azaldığına dikkati çekerek şunları söyledi 
     ''Türkiye de kayıtdışılığın kayıt içine alınması çok önemlidir. Bu gerçekleşirse vergisini ödeyen özverili çalışan ihracatçılarımız en fazla yarar görür. Kayıtdışılık haksız rekabete yol açmaktadır. Eğer, Türkiye'de herşey kayıtlı olursa girdi maliyetlerinin düşüşü de hızlanacaktır. Girdi maliyetlerinin yüksekliğinin bir nedeni de kayıtdışılıktır. İhracatta birçok şey kayıtlıdır. Dünyanın birçok ülkesinde olduğu gibi ihracat arttıkça kayıtdışı azalır. İngiltere'de, Almanya'da, ihracatı yüksek ülkelerde kayıtdışılık en az seviyededir. Çünkü ihracat yaparken kayıtdışı işlemlerimiz fazla olmaz.'' Devlet Bakanı Tüzmen, ''devlet kayıtdışılığa göz yumuyor'' şeklindeki yorumlarla ilgili bir soruya da, ''Devlet kayıtdışılığa göz yummaz. Biz de elimizden geldiği kadar kayıtdışılığa karşı mücadele ediyoruz. Ancak geçmişten gelen sıkıntılar nedeniyle mücadelemiz zor olacaktır'' yanıtını verdi. 
     
</TEXT>
</DOC>
