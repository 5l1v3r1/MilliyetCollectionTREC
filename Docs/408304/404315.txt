<DOC>
<DOCNO> 404315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sonspo09.html </URL>
<DATE> 2005/12/17/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
İspanyol basını Eto’o hat-trick yapacak 
</HEADLINE>
<TEXT>

     İspanyol basını, FIFA tarafından her yıl verilen yılın Afrikalı oyuncusu ödülünü yine Samuel Eto’o’nun alacağını öne sürdü. 
     Barcelona formasıyla geçen sezon 24 golün altına imzasını atan ve Katalan ekibinin şampiyonluğunda önemli rol oynayan Kamerunlu yıldızın 2004 ve 2005 yılından sonra yine tekrar ödülün sahibi olacağı belirtildi. 24 yaşında olmasına karşın iki kez Afrika Uluslar Kupası’nda şampiyonluk yaşayan, Olimpiyatlar’da altın madalya kazanan ve İspanya’da Kral Kupası ile şampiyonluğu elde eden Eto’o ise konu hakkında yorum yapmaktan kaçındı. İki sezon önce Mallorca’dan 25 milyon Euro karşılığında transfer edilen Eto’o, İspanya’da yaşanan ırkçılık olaylarına karşı başlatılan kampanyada da önemli rol almıştı. 
     
     Yüz kere söyledim ’ 
     İtalya’nın önde gelen spor gazetelerinden Tuttosport’ta geçen hafta çıkan bir haber, Real Madrid’in yıldızı Ronaldo’yu çıldırttı. Ronaldo ile Adriano’nun takas edileceği bilgisinin verildiği haberi kesin bir dille yalanlayan Real Madrid’in yıldızı, İspanyol basınına konuştu. Real Madrid’e yakınlığıyla tanınan Diario As gazetesine konuşan Ronaldo, Takımımda çok mutluyum. Uzun yıllar kalmak istiyorum, kalacağım. Yüz kere söyledim'' diyerek tepkisini dile getirdi. 
     
     Arsenalli Ferguson 
     Manchester United’dan kovulması gündemde olan Sir Alex Ferguson, bu haftasonu oynanacak Arsenal-Chelsea maçında, ev sahibi ekibi destekleyeceğini söyledi. Lider Chelsea’nin 9 puan gerisinde olduklarını hatırlatan Ferguson, Arsenal kazanırsa, ligin farklı bir havaya bürüneceğini düşünüyorum. Aralık ayı hep önemli olmuştur. Ligin kaderi bence bu ay çizilecek. Biz sonuna kadar elimizden geleni yapacağız'' ifadesini kullandı. 
     
     Benitez’in kötü kaderi 
     Liverpool’un İspanyol çalıştırıcısı Rafael Benitez, babasının yaşamını yitirmesine karşın Japonya’da kalıp Dünya Kulüpler Şampiyonası’nda takımının başında olacağını açıkladı. Uzun süredir babası Francisco Benitez’in hasta olduğunu ifade eden tecrübeli çalıştırıcı, İspanya’da cenaze törenleri beklemez. Yetişemeyeceğim kesin olduğu için gidemedim. Çok büyük üzüntü duyduğunuzda çalışmak sizi rahatlatabilir. Çalışıp bu kupayı kazanacağız'' diye konuştu. 
     
</TEXT>
</DOC>
