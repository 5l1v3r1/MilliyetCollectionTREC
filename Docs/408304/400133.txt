<DOC>
<DOCNO> 400133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/ekonomi/eko14.html </URL>
<DATE> 2005/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sendika TV kurabilecek, 'noter şartı' da kalkıyor 
</HEADLINE>
<TEXT>



Çalışma Bakanlığı, uzun süredir hazırlığı süren 'Sendikalar Kanunu Tasarısı Taslağı'na son şeklini vererek, görüşlerini almak üzere sosyal taraflara gönderdi. Taslak, yasanın, AB direktifleri ve Uluslararası Çalışma Örgütü normları çerçevesinde düzenlenmesini öngörüyor. 
Taslağa göre işçi sendikalarının yıllardır eleştirdiği 'noter şartı' kaldırılıyor. İşçiler üyelik için kayıt fişini notere tasdik ettirmeden sendikaya verebilecek. 15 yaşını dolduran işçiler de sendika üyesi olabilecek. Taslak, sendika ve konfederasyonların uluslararası faaliyette bulunmasını ve uluslararası sendikaların da Türkiye'de faaliyetini öngörüyor. 
Gelirin en az yüzde 10'unu mesleki bilgi ve tecrübeyi artırmak için kullanma zorunluluğu kalkarken, 28 olan işkolu sayısı da 18'e iniyor. Sendika ve konfederasyonlar radyo ve televizyon da kurabilecek. 


</TEXT>
</DOC>
