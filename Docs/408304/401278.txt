<DOC>
<DOCNO> 401278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/yazar/uras.html </URL>
<DATE> 2005/12/07/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Kayıtsız işsiz geçen yıl 677 bin idi şimdi 915 bin 
</HEADLINE>
<TEXT>


Çalışma yaşında olanlardan, çalışmak isteyip de iş bulamayan işsizlerin sayısı 2 milyon 381 bin. Bu rakam önemli ama daha önemlisi, "kayıtlı işsiz" sayısı. Ve de kayıtlı işsiz sayısındaki artış. İŞ-KUR'un ağustos ayı sonu itibariyle yayımladığı bilgilere göre, tamı tamamına 915 bin işsizimiz, İŞ-KUR'un kendilerine bir iş bulmasını bekliyor. 
Çarpıcı olan ağustosta kayıtlı işsiz sayısı 677 bin iken, bir yılda kayıtlı işsiz sayısında yüzde 35 artış görülmesi. 
Ocak-ağustos döneminde iş arayanların İŞ-KUR'a başvurularının toplamı 334 bine ulaşmış. Devlet İstatistik Enstitüsü'nün yayımladığı işsizlik rakamları istihdam istatistikleri tahmine dayalı rakamlardır. İŞ-KUR'un rakamları ise kayda başvuruya dayalıdır. Bu nedenle işsizliğin boyutunu göstermesi bakımından çok önemlidir. 

253 bin kadın iş bekliyor 
Gerçekte İŞ-KUR'dan iş bekleyenlerin sayısı 992 bin kişi. 739 bin erkek ve 253 bin kadın . Ama bunların 77 bini bir iş sahibi olup da daha iyi iş arayanlar. Bunun için gerçek kayıtlı işsiz 915 bin kişi. 
Acaba İŞ-KUR kaç kişiye iş bulabiliyor Ocak-ağustos ayları arasında İŞ-KUR sadece 54 bin kişiye iş bulabilmiş. İşe yerleştirilenlerin 25 binine kamuda, 29 binine özel sektörde iş bulunmuş. Dikkat buyurunuz... Ocak-ağustos ayları arasında İŞ-KUR'a toplam başvuru 334 bin. Toplam iş arayan 992 bin. İş bulabilen sadece 54 bin . 
Kayıtlı işsiz sayısı artarken, çok az kişi işe yerleştirildiği için, işsizlerin iş bekleme süresi uzuyor. İşsizler iş bulma ümidini kaybediyor. 

İş "aslanın ağzında" 
Bir yıldan fazladır iş bekleyen işsizlerin sayısı, geçen ağustos toplam işsizlerin yüzde 39'unu oluştururken, bu ağustos yüzde 46'sına ulaştı. Kayıtlı işsizlerin 429 bini bir yıldan uzun süredir iş bekliyor. 
Sayın okuyucularım... Tekrar ediyorum ama, tekrarda yarar var. Ekonomi politikalarının hedefi insanlara iş bulmak, aş bulmaktır. İnsanlara iş imk nı sağlayamayan ekonomi politikalarının başarısından söz edilemez. Bugün insanlarımızın en önemli sorunu kayıtlı olsun kayıtsız olsun, ücreti az olsun çok olsun iş bulamamaktır. Bir işi olanlar işsizliğin ne demek olduğunu anlayamaz. Rahmetli babam işsiz kaldığında ben ilkokul öğrencisi idim. Babam sabahın erken saatinde evden çıkar, akşam geç saatlerde iş bulamamanın yılgınlığı ile eve dönerdi. Biz annemle gözlerimiz yaşlı, pencerenin önünde yolunu gözlerdik. Ev kirasını ödemek için akrabaların para yardımı o zaman yüreğimizi yaralamıştı. Yıllarca o ezikliği yaşadık. Babamın bir iş bulduğu günkü mutluluğumuzu ise unutamam. 

Türkiye İş Kurumu'na kayıtlı işsizler Ocak - Ağustos 2005 bin kişi 2004 2005 Artış Yeni başvuru 369 334 -9,47 İş yerleştirilen 54 54 0,13 - Kamu 31 25 -18,90 - Özel 23 29 25,66 Toplam başvuru 725 992 36,91 Kayıtlı işsiz 677 915 35,06 
Kaynak Türkiye İş Kurumu. 



</TEXT>
</DOC>
