<DOC>
<DOCNO> 405941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sondun23.html </URL>
<DATE> 2005/12/23/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
KKTC AB'den gelecek 120 milyon avro Rumlar yüzünden kaybedildi 
</HEADLINE>
<TEXT>

     KKTC Cumhurbaşkanlığı, AB tüzükleriyle ilgili olarak, Mali Yardım Tüzüğü'nün değil, ön şart niteliğindeki deklarasyonun reddedildiğini belirtti. 
     KKTC Cumhurbaşkanlığı, ''Kıbrıslı Türklerin Mali Yardım Tüzüğü'nün Doğrudan Ticaret Tüzüğü'nden ayrılmasını reddettiği için Türk tarafının 120 milyon avroyu kaybettiği'' iddialarının tamamen gerçek dışı olduğunu bildirdi. 
     Cumhurbaşkanlığı'ndan yapılan yazılı açıklamada, Kıbrıs Türk tarafının Doğrudan Ticaret Tüzüğü'nü tamamen ortadan kaldıran, Mali Yardım Tüzüğü'nü de ön şarta bağlayan deklarasyonu reddettiği anımsatılarak, özetle şunlar kaydedildi 
     ''Kıbrıs Türk tarafının, Avrupa Konseyi tarafından 26 Nisan 2004 tarihinde aldığı karar sonrasında AB Komisyonu tarafından önerilen Mali Yardım ve Doğrudan Ticaret tüzükleriyle ilgili politikası, Komisyon'un önerdiği şekilde söz konusu tüzüklerin birbirinden ayrılmadan bir paket halinde AB Konseyi tarafından onaylanması şeklindeydi. 
     İki tüzüğün birbirini bütünleyen bir paket olduğunu ifade eden Türk tarafı değil, bizzat Komisyon'un kendisiydi. Bunun yanında Kıbrıs Türk tarafı, taraftar olmasa bile Mali Yardım Tüzüğü'nün tek başına geçirilmesi durumunda, uygulanmasına bir engel yaratmayacağını da açıkça beyan etmişti.'' ''Geçtiğimiz günlerde gündeme gelen deklarasyonun ise Doğrudan Ticaret Tüzüğü'nden ayrılan Mali Yardım Tüzüğü'nün uygulanmasıyla ilgili olduğu ve Rum tarafının talebiyle mali yardımı ön şarta bağlamayı hedeflediği'' belirtilen açıklamada, şu ifadeye yer verildi 
     '' Kıbrıslı Türklerin Mali Yardım Tüzüğü'nün Doğrudan Ticaret'ten ayrılmasını reddettiği için Türk tarafının 120 milyon avroyu kaybettiği yolunda Rum basınında çıkan iddialar tamamen gerçek dışıdır. Kıbrıs Türk tarafının reddettiği sadece ön şart niteliğindeki deklarasyondu, kesinlikle Mali Yardım Tüzüğü değildi. 
     120 milyon avro kaybedilmişse bunun tek sorumlusu, Mali Yardım Tüzüğü'nü onaylamak için Ticaret Tüzüğü'nü ortadan kaldırarak Maraş'ın Rum tarafına verilmesini, Mağusa limanının Rumlarla ortak çalıştırılmasını ve Kuzey'de mal-mülke moratoryum uygulanmasını şart koşan Rum tarafıdır.'' 
     
</TEXT>
</DOC>
