<DOC>
<DOCNO> 405957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sondun39.html </URL>
<DATE> 2005/12/23/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Çad Sudan ile aramızda savaş durumu var 
</HEADLINE>
<TEXT>

     Çad hükümeti, Sudan ile aralarında ''savaş durumu'' olduğunu açıkladı. 
     Çad hükümeti, Sudan'ın silahlandırdığını ileri sürdüğü gerillaların sınırdaki bir kasabasaya düzenlediği saldırılardan sonra yaptığı açıklamada, ''Çad bugün Sudan ile savaş durumundadır'' ifadesine yer verdi. 
     Hükümet, televizyondan yayınlanan açıklamasında, Sudan Devlet Başkanı Ömer El Beşir'i de ''Çad'ın düşmanı'' olarak niteledi. 
     Açıklamada, ''Hükümet, bütün Çad halkını Sudan'ın saldırısına karşı seferber olmaya çağırıyor'' denildi. 
     Çad Dışişleri Bakanı Ahmet Allami ise Sudan'ın Çad'daki büyükelçisinin bugün bakanlığa çağrılarak kendisine ''Sudan'ın Çad'a karşı saldırılarını'' içeren bir nota verildiğini açıkladı. 
     Çad hükümeti, ordunun 18 Aralık'ta Adre kasabasına iki saldırı düzenleyen gerillaları Sudan toprakları içinde de takip ettiğini, üslerini tahrip ettiğini ve 300 kadar gerillayı öldürdüğünü açıklamıştı. 
     
     GERGİNLİK 
     Devlet Başkanı İdris Debi ise dün saldırıya uğrayan kasabaya giderek halkla ve askerlerle görüştü. 
     Ziyaret sırasında Sudan yönetimini gerillaların kasabaya saldırısını yönlendirmekle ve Sudan'ın Darfur bölgesindeki savaşı Çad'a sıçratmakla suçlayan Debi, ''maceracılar'' olarak nitelediği gerillaları ''gerekirse Sudan içlerinde de takip edeceklerini'' söyledi. 
     4 ay kadar önce kurulan ve Sudan'ın Darfur bölgesinde kampları olan Demokrasi ve Özgürlük Yürüyüşü RDL adlı bir gerilla örgütünün lideri olan Muhammed Nur, dün Reuters'a yaptığı açıklamada, Çad Devlet Başkanı İdris Debi'yi iktidardan düşürmek için büyük bir saldırı planladıklarını ileri sürmüştü. 
     Nur, Adre'ye geçen Pazar günü düzenledikleri saldırıların sadece ''taktik bir saldırı'' olduğunu belirterek, yakında büyük bir saldırı yapacaklarını söyledi, ancak ayrıntıya girmedi. 
     
</TEXT>
</DOC>
