<DOC>
<DOCNO> 406356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/25/guncel/gun04.html </URL>
<DATE> 2005/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam, dört beden küçüldü 
</HEADLINE>
<TEXT>


Irak'ın devrik liderinin duruşmalarda giydiği kıyafetlerle tanınan Türk terzi, Saddam'ın tutuklandıktan sonra 16 kilo verdiğini söyledi 

Sabetay Varol - Paris 

Saddam Hüseyin'in uluslararası televizyonlardan canlı yayımlanan davası, terzisi Recep Cesur'un dünya çapında ünlenmesine yaradı. Fransa'nın saygın gazetelerinden Le Figaro'nun hafta sonu eki "Le Figaro Magazine", Türk terzi Recep Cesur'a bu haftaki sayısında geniş yer ayırdı. 
Dergi, Saddam'ın duruşmalar sırasındaki yakın plan görüntülerinde 500 dolarlık takım elbisesinin etiketinin görünmesiyle birlikte Cesur'un satışlarında patlama olduğuna dikkat çekti. 
Saddam'ı iktidarda olduğu zamandan beri giydirdiğini, kendisiyle birlikte rejimin önde gelenlerinin onu taklit ederek aynı markayı giydiğini ifade eden Cesur, eski Dışişleri Bakanı Tarık Aziz ile Saddam'ın oğulları Uday ve Kusay'ı da kendisinin giydirdiğini kaydetti. 
37 yaşındaki Cesur, Güneydoğu'dan kalkarak 1983'te İstanbul'a gittiğinde Kürtçeden başka tek kelime bilmediğini, ev temizliği yaparak kazandığı parayı son kuruşuna kadar kenara koyduğunu, biriktirdiği paralarla 8 yıl sonunda bir işyeri satın aldığını da anlattı. 

'Sevdiğim müşterimdir' 
Saddam'ın Halepçe'de 5000 Iraklı Kürt'ü kimyasal silah kullanarak katlettiğinı hatırlatan Le Figaro Magazine muhabirine, "Saddam'ı müşteri olarak sevdiğini ve onu bir pazar olarak gördüğünü" söyleyen Cesur, derginin belirttiğine göre, politik değerlendirme yapmaktan kaçındı. Cesur, Saddam'ın tutuklandıktan sonra 4 beden yaklaşık 16 kilogram küçüldüğünü de sözlerine ekledi. 



</TEXT>
</DOC>
