<DOC>
<DOCNO> 407108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sontur24.html </URL>
<DATE> 2005/12/27/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Erzurum ve Ağrı dondu -27 derece 
</HEADLINE>
<TEXT>

     Yurt genelinde etkili olan soğuk hava ve kar yağışı, yaşamı olumsuz etkiliyor. 
     AA muhabirinin Meteoroloji Bölge Müdürlüğü’nden aldığı bilgiye göre, Doğu Anadolu Bölgesi’nde gece en düşük hava sıcaklıkları sıfırın altında olmak üzere Erzurum ve Ağrı’da 27, Erzincan’da 12, Kars’ta 20, Iğdır’da 7 ve Ardahan’da 22 derece olarak ölçüldü. 
     Bölgede hava sıcaklıklarında yaşanan azalma, günlük yaşamı olumsuz etkiledi. Araç sahipleri, sabah erken saatlerde, gece yakıt depoları donan araçlarını çalıştırmak için uzun süre çaba harcadı. 
     Belediye ekipleri de kent merkezlerinde, soğuk hava nedeniyle çatılarda oluşan ve boyları 1 metreyi bulan buz sarkıtlarıyla kaldırımlarda oluşan buz birikintilerini temizlemek için çalışma başlattı. Soğuk havanın, yılbaşına kadar etkisini sürdüreceği tahmin ediliyor. 
     Bölgede kar yağışının ardından dün kapanan bin 482 köy yolundan 480’i ulaşıma açıldı. İllerde Köylere Hizmet Götürme Birimlerinden 
     alınan bilgiye göre, Erzurum’da 355, Bingöl’de 158, Ardahan’da 71, Iğdır’da 41, Kars’ta 109, Erzincan’da 172, Muş’ta 96 olmak üzere bin 2 köy yolu ulaşıma kapalı. Kapalı köy yollarının ulaşıma açılması için başlatılan çalışmalar, aralıksız devam ediyor. 
     
     BİTLİS 
     Bitlis’te etkili olan kar yağışının ardından ulaşıma kapanan köy yollarında çalışmaların devam ettiği bildirildi. Bitlis Valiliği’nce yapılan yazılı açıklamada, kent merkezi ve ilçelere bağlı 237 köy yolunun ulaşıma kapalı olduğu belirtildi. 
     Köylere Hizmet Götürme Birliği ekiplerinin, kapalı köy yollarını ulaşıma açmak için çalışmalarını devam ettirdiği vurgulanan açıklamada, kent merkezinde mahalle aralarındaki kar birikintilerinin de belediye ekiplerinin çalışmalarını sürdürdüğü kaydedildi. 
     
     BOLU 
     Bolu’da hava sıcaklığının sıfırın altında 16 dereceye düşmesi nedeniyle kent merkezindeki bazı çeşmelerin suyu dondu. 
     Bolu Belediye Başkanı Alaaddin Yılmaz, AA muhabirine yaptığı açıklamada, kent merkezinde 87 çeşme bulunduğunu, suyu donan çeşmelere müdahale etmek için bir ekip oluşturduklarını söyledi. 
     Ekiptekilerin her gün çeşmeleri dolaşarak suyunu kontrol ettiğini belirten Yılmaz, "Donan çeşmelere müdahale ederek akmasını sağlayan ekiplerimiz, cadde ve sokak aralarında tamamen suyu donan çeşmelerin ise borularını sökerek yenilerini takıyor" dedi. 
     
</TEXT>
</DOC>
