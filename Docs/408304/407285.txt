<DOC>
<DOCNO> 407285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sondun27.html </URL>
<DATE> 2005/12/28/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
İsrail'in 'yasak bölge' uygulaması bugün başlıyor 
</HEADLINE>
<TEXT>

     İsrail, Gazze'nin kuzeyinde oluşturacağı ''tampon bölge''yi bugün uygulamaya başlayacağını belirten ve bu konuda Filistinlileri uyaran bildiriler attı. 
     İsrail uçaklarının attığı bildirilerde, bugün 18 00'de yeni ''tampon bölgenin'' uygulanmaya başlayacağı ve bu uyarıya uymayanların yaşamlarının tehlikeye gireceği ifadeleri yer aldı. 
     Gazze ahalisinden, boşaltılan eski Yahudi yerleşim birimleri Nissanit, Eli Sinai ve Dugit'in olduğu bölgeyi terk etmeleri istenen bildirilerde bir de harita yer aldı. Bildirilerde, bugün 18 00'den sonra bölgede görülen herkese ateş açılacağı kaydedildi. 
     İsrail Savunma Bakanı Şaul Mofaz da, füze saldırıları gerekçesiyle ortaya atılan tampon bölge oluşturma planını bu geceden itibaren uygulama talimatı verdiğini açıklamıştı. 
     Filistin Başbakanı Ahmed Kurey, tampon bölge oluşturma planını ''kesinlikle reddettiğini'' bildirmiş ve yaratacağı sonuçlar konusunda İsrail'i uyarmıştı. 
     
</TEXT>
</DOC>
