<DOC>
<DOCNO> 405235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/spor/yozer.html </URL>
<DATE> 2005/12/21/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
İşverenler ve çalışanlar 
</HEADLINE>
<TEXT>



Önce Galatasaray'ın son iki maçta neden bu kadar çok net gol pozisyonu verdiğini incelemek lazım. Çünkü hem Kayseri hem de Malatya maçlarında Galatasaray kalesi önlerinde meydana gelen bu pozisyonlar takım zaaflarından ipuçlarını çok iyi şekilde veriyor. Örneğin Galatasaray orta alanı hiçbir şekilde savunmasına yaklaşmıyor. Ve bunu hücumda da yapmıyor. Orta alan oyuncularının yok denecek kadar az gol atmalarının nedeni de bu. Yani Galatasaray savunması hep yalnız kalıyor. Bir diğer önemli nokta da Gerets'in hücum taktiği oynandığı için kanat oyuncuları sürekli atağa kalkıyor. Orhan ve Cihan bu tempoyu maç sonuna kadar kaldıracak oyuncular değil. O yüzden rakip kanatlardan gelen ani toplar, Galatasaray kalesini rahatlıkla tehlike altında bırakabiliyor. 
Devre arasında Gerets'in bu sorunları çözmesi gerekiyor. Transfer olmayacağına göre bunun önlemini takım içinde almak zorunda. Ya taktiğinden taviz verecek ya da kadroda oynamalar yapacak. Çünkü ikinci yarı tam bir can pazarı olacak. Küme düşme hattındaki birçok takım en yüksek düzeyde mücadele edecek ve rakipleri zorlayacak. 

Mahcup ettiler 
Bir de olayın başka yönü var. Galatasaraylı futbolcular ligde ve kupada her türlü övgüyü hak eden oyuncular. Böylesine kötü bir işveren ile çalıştıkları için çok şanssızlar. Düşünsenize bizler bir ay para almayalım, bütün düzenimiz bozulur. Onunla birlikte moralimiz de. Ama onlar yönetimlerini inanılmaz derecede mahcup ettiler. Ben yönetici olsam, onlarla aynı uçakta uçmam bile. Bir gün işlerini ihmal etmediler. Her maçta sonuna kadar mücadele ettiler. Ama bu inanç nereye kadar gidecek Yabancılar ne kadar dayanacak Birine ver, birine verme bırak beklesinler politikası ne kadar sürebilecek. Bunlar devre arasında Gerets gibi yönetimin de düşünmesi gereken konular. 
Galatasaray Malatya önünde idare etti. Özellikle orta alandaki Saidou ve İliç eksikliği çok sıkıntı verdi. Volkan bu sezon ilk kez bu kadar istekli mücadele etti. Ama o da, Saidou gibi yalnız kaldı. Savunma hataları yine günündeydi. Song, Yalçın ve Aykut uyumsuzluğu 90 dakika tehlikeli oldu. Heinz hiçbir şey yapmadı. Ümit Karan dün biraz bencildi. Ancak hemen hemen her pozisyonda vardı. Hasan mükemmel bir gol attı. Malatya'da Toth ve Bilal sahanın en iyileri olarak dikkat çekti. 
Kısacası her iki takım da biraz tatil havasında oynadılar. Dostça oynadılar, kardeşçe bitirdiler, sonra da tatile çıktılar. 


</TEXT>
</DOC>
