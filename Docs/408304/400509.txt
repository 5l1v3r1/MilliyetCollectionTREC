<DOC>
<DOCNO> 400509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/sontur08.html </URL>
<DATE> 2005/12/04/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
2 aylık evli kadının sır ölümü 
</HEADLINE>
<TEXT>

     Turaç TOP DHA 

      İZMİR'in Torbalı İlçesi'nde, 2.5 ay önce 16 yaşındaki M.A. ile imam nikahıyla evlendirilen 21 yaşındaki Fatime Korkmaz, başından tabancayla vurularak öldü. Gözaltına alınan M.A., savcılıkca serbest bırakılırken, genç kadının ilk incelemede, intihar ettiğinin tahmin edildiği, kesin ölüm nedeninin belirlenmesi için otopsi yapılacağı belirtildi. 
     Olay, dün saat 21.30 sıralarında 1141 Sokak 12 numaralı apartmanın 3'üncü katında meydana geldi. Aslen Diyarbakırlı olan, eşi ve diğer çocuklarıyla Almanya'da yaşayan Salih A., iddiaya göre, Torbalı İlçesi'nde akrabalarına ait tüpçüde çalışan oğlu M.A.'yı, 5 yaşındaki diğer oğluna da bakması için akrabasının kızı 21 yaşındaki Fatime Korkmaz'la imam nikahıyla evlendirdi. M.A.'nın yaşı küçük olduğu için resmi nikah kıyılamadı. Babasına ait apartmanda yaşamaya başlayan M.A., dün akşam saatlerinde polisi arayıp imam nikahlı eşi Fatime Kormaz'ın başından vurulduğunu ihbar etti. İhbar üzerine eve gelen polis, kanlar içinde oturma odasında sırtüstü yatan Korkmaz'ı hemen İzmir Eğtim ve Araştırma Hastanesi'ne kaldırdı. Ambulansla sevkedilen Korkmaz yolda yaşamını yitirdi. 
     
     EŞİ GÖZALTINA ALINDI 
     Evde inceleme yapan polis, bir ruhsatsız 7.65 milimetre çapında Baretta marka tabanca bulurken, 16 yaşındaki M.A. gözaltına alındı. Yaşı küçük olduğu için ifadesi alınamayan M.A.'nın, tuvalette olduğu sırada ses geldiğini, içeri girip baktığında eşinin kanlar içinde yerde yattığını gördüğünü söylediği öğrenildi. Hakkında yasal işlem yapılan M.A., Torbalı Adliyesi'ne sevkedildi. Tabanca üzerinde yapılan kriminal incelemede parmak izine rastlanmayan M.A., ifadesi alındıktan sonra savcılık tarafından serbest bırakıldı. 
     
     OTOPSİ YAPILACAK 
     Genç kızın cesedi işlemlerin ardından otopsi yapılmak üzere İzmir Adli Tıp Kurumu Morgu'na kaldırıldı. Ön incelemede intihar ettiği yönünde delillere ulaşılan Fatime Korkmaz'ın kesin ölüm nedeninin yarın yapılacak otopsi sonrası netlik kazanacağı belirtildi. 
     Bu arada, genç kadının babası Cemil Korkmaz, kızı Fatime ve M.A.'nın 2.5 ay önce birbirlerini severek imam nikahıyla yaşamlarını birleştirdiklerini, maddi manevi herhangi bir sorunları bulunmadığını, kızının kazayla kendisini vurmuş olabileceğini belirtti. 
     Genç kadının başka biriyle evlenmek istemesine rağmen M.A. ile evlendirildiği için bunalıma girmiş olabileceği, ailesinden korktuğu için sorununu anlatamadığı bu nedenle de canına kıymış olabileceği ileri sürüldü. 
     
</TEXT>
</DOC>
