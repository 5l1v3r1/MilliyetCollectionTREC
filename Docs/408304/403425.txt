<DOC>
<DOCNO> 403425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sonspo12.html </URL>
<DATE> 2005/12/14/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Kayserispor Erciyesspor'da Cesar gönderildi... 
</HEADLINE>
<TEXT>

     Turkcell Süper Ligi takımlarından Kayseri Erciyesspor'da, Brezilyalı orta saha oyuncusu Julia Cesar'ın sözleşmesi karşılıklı feshedilirken, Seck Mamadou, Aydın ve Mehmet Emin'den kendilerine kulüp bulmaları istendi. 
     AA muhabirinin aldığı bilgiye göre, teknik direktör Mustafa Uğur, bir süreden beri üzerinde çalıştığı transfer dosyasını yönetime sundu. 
     Futbolcuların performansı, takıma uyumları ve ikinci yarı hedefi ile kulüp menfaatleri göz önünde tutularak hazırlandığı belirtilen raporda, transfer edilmesi istenen futbolcular ile gönderilecek futbolcuların isimleri yer aldı. 
     Transfer Komitesi ilk olarak Brezilyalı orta saha oyuncusu Julia Cesar ile görüştü. Transfer parasını peşin alan futbolcuya, oynadığı maç kadar para ödenmesini teklif eden ve geri kalan parayı isteyen transfer komitesi, Cesar'dan olumlu karşılık alınca sözleşme karşılıklı feshedildi. 
     Bazı kulüplerden teklif alan Senegalli stoper Seck Mamadou'ya da gönderileceği kararı iletilirken, bu futbolcunun en iyi teklifi yapacak kulübe verilmesi karara bağlandı. 
     Stoper Aydın ile orta saha oyuncusu Mehmet Emin'den de kendilerine kulüp bulması istendi. 
     
     ''SERGEI DIE'YE RESMİ TEKLİF YOK'' 
     Kulüp ikinci başkanı ve transfer komitesi başkanı Erol Bedir, AA muhabirine yaptığı açıklamada, hakkında transfer söylentileri çıkarılan başarılı oyuncuları Sergei Die konusunda kendilerine resmi bir teklifin ulaşmadığını söyledi. 
     Galatasaray KulÜbü'nün bu futbolcuyla yakından ilgilendiğini ve menajerleriyle görüştüğünü bildiğini kaydeden Bedir, şunları söyledi 
     ''Bizim için önemli olan takımın başarısı ve kulübün menfaatleridir. Göndereceğimiz bir futbolcunun yerini dolduramayacaksak transfere sıcak bakmayız. Sergei Die konusunda bize ulaşan resmi teklif yok. Bu futbolcunun menajerleri Galatasaray ile görüşmüş. Bize teklif geldiğinde oturur, konuşuruz.'' Teknik heyetin verdiği rapor doğrultusunda transfer çalışmalarını yoğunlaştırdıklarını anlatan Bedir, Beşiktaş, Galatasaray ve Trabzonspor gibi kulüpler de dahil olmak üzere pek çok kulüpten futbolcu almak için başlattıkları çalışmaları sürdürdüklerini vurguladı. 
     
</TEXT>
</DOC>
