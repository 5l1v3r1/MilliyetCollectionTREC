<DOC>
<DOCNO> 404072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sonspo23.html </URL>
<DATE> 2005/12/16/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Fenerbahçe, ligin ilk yarısını galibiyetle tamamlamak istiyor 
</HEADLINE>
<TEXT>

     Turkcell Süper Ligi'nde ilk yarının son haftasında yarın Denizlispor ile karşılaşacak lider Fenerbahçe, 3 puanı hedefliyor. 
     Ligde 16. hafta maçlarının ardından ilk yarıyı lider bitirmeyi garantileyen sarı-lacivertli ekip, kendi seyircisi önünde rakibini yenerek, sezonun ilk bölümünü galibiyetle tamamlamak istiyor. 
     Sarı-lacivertlilerde sakatlığı bulunan ve bugün MR'ı çekilecek Anelka'nın, Denizlispor maçında forma giyme olasılığı düşük. 
     Hazırlıklarını bu akşam yapacağı antrenmanla tamamlayarak, Samandıra Tesisleri'nde kampa girecek Fenerbahçe'de, teknik direktör Christoph Daum'un Denizlispor karşısında sahaya süreceği muhtemel 11 şöyle 
     Volkan, Serkan, Önder, Luciano, Ümit, Mehmet, Appiah, Aurelio, Tuncay, Alex, Semih. 
     Fenerbahçe Şükrü Saracoğlu Stadı'nda saat 19.00'da başlayacak karşılaşmayı hakem Oktay Demiray yönetecek. Müsabaka Digitürk Lig TV'den naklen yayınlanacak. 
     
</TEXT>
</DOC>
