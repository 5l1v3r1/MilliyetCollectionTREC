<DOC>
<DOCNO> 400743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sonspo07.html </URL>
<DATE> 2005/12/05/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Canaydın Galatasaray'ı taraftara yönettirmeyiz... 
</HEADLINE>
<TEXT>

     Eleştirilerden bıkan Özhan Canaydın, Galatasaray'ı taraftara yönettirmeyiz, görevimi yapmak için elimden geleni ortaya koyuyorum dedi. 
     
     Borcumu ödüyorum’ 
     Sürekli eleştirilere maruz kalan Galatasaray Başkanı Özhan Canaydın isyan etti. Galatasaraylılar Eğitim Vakfı'nın 50.yıl dönümü ve Atatürk'ün Galatasaray Lisesi'ni ziyaretinin 75. yıldönümü törenlerine katılan Canaydın'ın yakın çevresine dert yandığı öğrenildi. Sorulara cevap vermeyen başkanın yemek yerken masada eski öğretmeni ve sınıf arkadaşları ile dertleştiği belirtildi. Canaydın'ın, "Galatasaray'ı taraftara yönettirmeyiz. Camiaya borcumu ödüyorum. Görevimi iyi yapmak için elimden geleni ortaya koyuyorum" diyerek rahatsızlığını dile getirdiği bildirildi. 
     
     Atatürk Galatasaraylı’ 
     Aynı zamanda Galatasaray Lisesi'nin de 524. kuruluş yıldönümünün kutlandığı törende 1955 mezunları berat ve madalyalarını alırken, Başkan Özhan Canaydın'ın yanısıra Bülent Tulun ile Şükrü Ergün de törende hazır bulundu. Galatasaray Eğitim Vakfı Başkanı İnan Kıraç, bir konuşma yaparak Atatürk için kimi Beşiktaşlıdır, kimi Fenerbahçelidir diyor ama biliyoruz ki Atatürk Galatasaraylıydı. Atatürk, Tevfik Fikret'e olağanüstü bağlıydı. O Galatasaraylılar'a hep güvendi. Galatasaraylılar da O'nu hiç yarı yolda bırakmadı. Ayrıca çok iyi derecede Fransızca biliyor ve yazıyordu" ifadesini kullandı. 
     
</TEXT>
</DOC>
