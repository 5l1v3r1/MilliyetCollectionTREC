<DOC>
<DOCNO> 407292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sondun34.html </URL>
<DATE> 2005/12/28/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Aşırı dincilere elektronik ayak kelepçesi takılsın 
</HEADLINE>
<TEXT>

     Aşağı Saksonya Eyaleti İçişleri Bakanı Uwe Schünemann, Almanya'da bulunan aşırı dincilere elektronik ayak kelepçesi takılarak kontrol altında tutulmalarını istedi. 
     Schünemann, Die Welt gazetesine yaptığı açıklamada, Almanya'da sayıları 3 bini bulan aşırı dinci şiddet eğilimli kişilerle birlikte insanlara düşmanlık vaizleri verenler ve yabancı ülkelerde terör kamplarında eğitim görmüş kişilerin ayaklarına takılacak elektronik kelepçelerle kontrol edilebileceğini söyledi. 
     Elektronik ayak kelepçelerinin sorunsuz bir şekilde yabancılar yasasına dahil edilebileceğini belirten Schünemann, bunun anayasaya uygunluğu konusunda bir sorun olmadığını ifade etti. 
     Schünemann, elektronik ayak kelepçelerinin olası işkence ihtimali nedeniyle ülkelerine gönderilemeyen aşırı dinciler için de uygun olduğunu belirtti. Bu kişilerin böylece sadece belli bölgelerde hareket etmek imkanı bulabileceğini kaydeden Schünemann, ''Bu bize daha fazla güvenlik sağlar'' dedi. 
     Schünemann, teklifinin 2006 yılının başında uygulanmak üzere içişleri bakanları tarafından kabul edilmesi gerektiğini belirterek, elektronik ayak kelepçelerinin daha önce de suçlarla mücadelede kullanıldığı ve sonuçlarının olumlu olduğunu söyledi. 
     
</TEXT>
</DOC>
