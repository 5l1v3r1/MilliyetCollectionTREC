<DOC>
<DOCNO> 403436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sonspo23.html </URL>
<DATE> 2005/12/14/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Iliç Takım için daha iyisini verebilecek güçteyim... 
</HEADLINE>
<TEXT>

     Galatasaraylı futbolcu Sasa Iliç, takımına daha iyisini verebilecek güçte olduğunu söyledi. 
     Beşiktaş ile yapılan maçta 2 gol atarak derbiye damgasını vuran Iliç, sarı-kırmızılı ekipte futbolculara yönelik röportaj yasağının kalkmasının ardından çok sayıda taleple karşılaşınca, Florya Metin Oktay Tesisleri'nde basın toplantısı düzenledi. 
     Iliç, bu sezon transfer olduğu yeni takımına uyum için zamana ihtiyaç duyduğunu belirterek, ''Bu dönemde küçük bir sakatlık geçirdim. Yeni bir ülkeye ve takıma gelmiştim. İlk maçta 2 gol atmıştım, ancak uyum için zaman gerekiyordu. Galatasaray'da beklentiler yüksek. İyi bir kulübe geldiğimi düşünüyorum, ama benim ve takımın zamana ihtiyacı var'' diye konuştu. 
     
     ''TRANSFERİM ORGAN NAKLİ GİBİ OLDU'' 

     Galatasaray'a transferinin beklemediği bir anda gerçekleştiğini belirten Sırp futbolcu, transferi için ''Organ nakli gibi oldu'' dedi. 
     Takımın mantalitesini yeni yeni anladığını kaydeden Iliç, ''Transferim hiç beklediğim bir transfer değildi. Çabuk gelişti. Bir takımdan başka bir takıma geldim. Organ nakli gibi oldu. Takımın mantalitesini de yeni yeni anlıyorum'' diye konuştu. 
     Camia içinde herkesin beklenti içinde olduğunu anlatan sarı-kırmızılı futbolcu, eleştirildiği dönemde takımdan gitmek isteyip istemediği yönündeki soruya şu yanıtı verdi 
     ''Galatasaray'da taraftar, yönetim ve medyanın kısa süre içinde büyük beklentileri var. Savaşçı ruha sahibim. Eleştirildiğim dönemde bile gitmeyi hiç düşünmedim. Herkese karşı bir borcum var. Bunu yapmaya çalışıyorum. Takım olarak kenetlendik, başarı için mücadele ediyoruz. Gitmeyi düşünmedim. Uzun süre oynamak istiyorum.'' 
     
     ''ÖNCE BİZİM BİR ŞEYLER VERMEMİZ GEREKİYOR'' 

     Iliç, kulüpteki ekonomik sıkıntıların hatırlatılması üzerine ''Aile içinde yaşanan bir olay. Bu nedenle konuşmak istemiyorum. Böyle bir sorun yok. Önce bizim takıma bir şeyler vermemiz, ondan sonra beklentiye girmemiz gerekiyor'' dedi. 
     Sarı-kırmızılı oyuncu serbest vuruşları kullanmamasıyla ilgili bir soru üzerine, takımda çok kaliteli oyuncular olduğunu belirterek, ''Serbest vuruşları iyi kullanacak oyunculara sahibiz. Onlar benden daha iyi atıyorlar. Bu konular problem değil. Önemli olan takımın başarısı'' dedi. 
     
     ''2-3 MAÇTA HATA YAPILMADIĞINI GÖRDÜM'' 

     Sasa Iliç, hakem hatalarıyla ilgili soru üzerine de bugüne kadar 2-3 maçta hata yapılmadığını gördüğünü kaydetti. 
     Sarı-kırmızılı futbolcu, ''Hakemleri suçlamak istemiyorum, ancak bugüne kadar hiç hata yapılmayan 2-3 maç gördüm. Yine de biz kendi işimize bakmalıyız. Fenerbahçe ile aramızdaki puan farkını kapatacak güçteyiz. Daha adapte olursa ve devre arasında da iyi çalışırsak şampiyon olacak güçteyiz'' şeklinde konuştu. 
     
     ''YERİM İKİ FORVETİN ARKASI'' 

     Gerçek mevkiinin iki forvetin arkası olduğunu kaydeden Iliç, ''Ama ben her yerde oynamak zorundayım. Ne görev verilirse onu yapmak durumundayım'' dedi. 
     Dünya Kupası'nda Sırbistan-Karadağ Milli Takımı'nda forma giyecek Iliç, kupada ortaya koyacağı performansın sonucunda kendisine gelecek bir teklifi değerlendirip değerlendirmeyeceği yönündeki bir soruya ''Galatasaray formasıyla başarılara imza atmak için geldim. Burada mutluyum. Takımdan ayrılmak zor, ancak her iki tarafı memnun edecek bir teklifte düşünülebilir. Yine de ben burada mutluyum'' yanıtını verdi. 
     Sırp oyuncu, Türkiye'nin Dünya Kupası'nda yer alamayacak olmasına üzüldüğünü ifade ederek, ''Türkiye'nin kupaya katılmasını isterdim. Burada forma giyen bütün yabancı oyuncular milli takımın kupaya katılmasını arzuluyordu. Baraj maçında birtakım haksızlıklar yaşadılar. Ancak Türk Milli Takımı kendini toparlayacak ve yeni başarılara imza atacak güçtedir'' şeklinde konuştu. 
     Iliç, ''Takım arkadaşlarım fazla eleştirilmesin. Özellikle kaptanlık yapan arkadaşlara daha tolerans tanınsın. Bende kaptanlık yaptım. Zor bir dönem. Takım arkadaşlarım fazla eleştirilmesin'' şeklinde konuştu. 

     
</TEXT>
</DOC>
