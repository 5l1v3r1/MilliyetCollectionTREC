<DOC>
<DOCNO> 403863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/guncel/gun06.html </URL>
<DATE> 2005/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Aleviliği hatırladılar 
</HEADLINE>
<TEXT>


BAHAR ATAKAN Ankara 

Cem Vakfı'nın müfredatı yenilenen Din Kültürü ve Ahlak Bilgisi dersi kitabında 'Alevilik' konusuna yer verilmediği gerekçesiyle açtığı davadan 3 gün sonra Milli Eğitim Bakanlığı'ndan MEB açıklama geldi. MEB'in hazırladığı raporda, yenilenen programa uygun kitaplar yazıldığı belirtilirken, Alevilik konusunun Din Öğretimi Genel Müdürlüğü'nce yazılacağı kaydedildi. 
Raporda, program geliştirme sürecinde İslam ve diğer dinler hakkında bilimsel ve araştırmaya dayalı bilginin ön planda tutulduğu, batıl ve hurafeye dayalı yanlış bilgilerden uzak durulduğu kaydedildi. 
Değiştirilen müfredatta Aleviliğin inanç ve geleneklerinin tasavvufi boyutuyla ünite açılımlarında veya okuma metinleri şeklinde verildiğinin belirtildiği raporda, yeni programa uygun ders kitaplarının basılmadığı vurgulandı. Raporda, gelecek yıl okutulacak ders kitabında "Alevilik" başlığının bulunacağı kaydedildi. 



</TEXT>
</DOC>
