<DOC>
<DOCNO> 402108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sonspo21.html </URL>
<DATE> 2005/12/09/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Trabzonspor, Ankaraspor maçında taraftar desteğini bekliyor 
</HEADLINE>
<TEXT>

     Trabzonspor Kulübü Basın Sözcüsü İbrahim Şahin, hafta sonu sahalarında Ankaraspor ile yapacakları maçta taraftarların bordo-mavili takımı yalnız bırakmamasını istedi. 
     Şahin, Çaykur Rizespor ve Fenerbahçe maçlarında ortaya koydukları futbol ile ileriye yönelik olumlu görüntüler verdiklerini belirterek, ''Yaşadığımız yükseliş, ligin ikinci yarısında süratli bir çıkış yapacağımızın göstergesidir. Kongre ortamı camiamızı ve taraftarlarımızı yanıltmasın. Hüseyin Avni Aker Stadında yine tek yürek olalım ve takımımızı yalnız bırakmayalım'' dedi. 
     Son günlerde çıkan transfer haberleriyle ilgili olarak da Şahin, şöyle konuştu 
     ''Ligin ilk 5 haftası içinde İngiliz kulübü Wigan Athletic, bize bir teklifte bulunmuş, ancak kendilerine olumsuz yanıt vermiştik. Şu anda yeni transfer dönemi için kulübümüze ulaşmış resmi bir talep söz konusu değil. Bu konularda artık göreve yeni seçilecek yönetim belirleyici olacaktır. Eğer herhangi bir resmi başvuru olursa bizler, diğer tüm raporlarla birlikte yeni kurula bu bilgileri aktaracağız.'' Transfer konularının konuşma zamanının şimdi olmadığını da ifade eden Şahin, ''Bizler ve camiamız gibi oyuncularımız da kendilerini tamamen kalan 2 maça konsantre etmek durumundalar. Zaten onlar da bu olayın bilincindeler. Transferi değil, alacağımız puanları düşünüyoruz diye konuştu. 
     
     FATİH SEVİNCİ 
     Bu arada bordo-mavili takımda hafta içinde 2 çalışmayı sakatlığı nedeniyle bırakan Fatih Tekke'nin Ankaraspor maçında forma giyebileceği açıklandı. 
     Kulüp doktoru Ahmet Çağlar, Fatih Tekke'nin sakatlığının tamamen düzeldiğini ve takımla birlikte çalışmaları sürdüreceğini belirtti. 
     Çağlar, sol arka adalesinde sakatlığı bulunan Volkan'ın ise gelecek haftadan itibaren saha çalışmalarına katılacağını kaydetti. 
     
</TEXT>
</DOC>
