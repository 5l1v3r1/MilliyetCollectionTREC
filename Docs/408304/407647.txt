<DOC>
<DOCNO> 407647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sonsiy08.html </URL>
<DATE> 2005/12/29/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
'Lagendijk'a dava kıyamet kopartır' 
</HEADLINE>
<TEXT>

     ANKARA ANKA 

TSK’ya yönelik açıklamalarından dolayı Türkiye- AB Karma Parlamento Komisyon Eş Başkanı Joost Lagendijk hakkında soruşturma açılması, AB’yi rahatsız etti. Ancak, AB, Ankara nezdinde bir diplomatik girişimde bulunmadı. 
     Girişimin tatil sonrası yapılması beklenirken bir kaynak "Dava açılırsa kıyamet kopar" iddiasında bulundu. 
     Pamuk davasını izlemek üzere geçtiğimiz günlerde İstanbul’a gelen Lagendijk’in "Türk ordusu PKK ile savaşmayı seviyor" yönündeki sözlerinden dolayı hakkında soruşturma açılması, AB çevrelerini rahatsız etti. 
     
     KIYAMETİN KÜÇÜĞÜ... 

     Buna karşın, şu aşamada AB’nin Ankara nezdinde herhangi bir girişimde bulunmadığı öğrenildi. Bir girişim için yılbaşı tatilinin sona ermesinin beklendiğini ifade eden bir AB kaynağı da, AB’de "Herkes tatilde. Tatil sonrası beklemek lazım" diye konuştu. 
     Bu arada, AB çevrelerinde, Lagendijk hakkında soruşturma sonucunda dava açılması olasılığı da konuşuluyor. 
     Bu olasılığı değerlendiren AB kaynağı da "Dava açılırsa kıyamet kopar" iddiasında bulundu. 
     
     LAGENDİJK BİR HAFTA İÇİNDE RESMİ TALEBİ BEKLİYORUM 

     TSK’ye yönelik sözleri nedeniyle hakkında soruşturma başlatılan Türkiye-AB Karma Parlamento Komisyonu Eş Başkanı Joost Lagendijk, soruşturma ile ilgili olarak kendisine bir hafta içinde resmi bir talebin ulaşmasını beklediğini belirterek "Ben de bu talebe uygun olarak ne söylediğimi niçin söylediğimi anlatacağım. İfade vermek için Türkiye’ye gidip gitmeyeceğimi bilmiyorum" dedi. 
     Joost Lagendijk, BBC Türkçe Servisi’nin sorularını yanıtlarken "Sürpriz olan şey, savcılığın soruşturma başlatması değil, geçen hafta milliyetçi avukatların hakkımda suç duyurusunda bulunmasıydı" dedi. 
     Lagendijk şöyle devam etti 
     "Aslında birçok gazeteci, yazar ve yayıncıdan sonra ben de kurbanlar arasına girdiğim için şaşkınım. Mümkün olduğu kadar gürültü koparmaya çalışan bu avukatların bana ve savcılığa oynatmaya çalıştıkları bu oyunun bir an önce sona ermesini umuyorum". 
     Davaya bakan savcının kendisine soruşturma konusu konuşmasında ne söylediğini, hangi bağlamda konuştuğunu soracağını belirten Lagendijk, "Bir hafta içinde bana bu tür resmi bir talebin ulaşmasını bekliyorum. Ben de bu talebe uygun olarak ne söylediğimi niçin söylediğimi anlatacağım. 
     İfade vermek için Türkiye’ye gidip gitmeyeceğimi bilmiyorum" diye konuştu. 
     
     DOKUNULMAZLIK GEÇERLİ OLUP OLMAYACAĞI ARAŞTIRILIYOR 

     Lagendijk, yasal çerçeveye baktığını, Avrupa Parlamenteri olarak dokunulmazlığa sahip olduğunu, AB toprakları içinde görüşlerini özgürce açıklama hakkı bulunduğunu belirterek "Kimse bana görüşlerim nedeniyle dava açamaz. Ancak burada sorun, dokunulmazlığımın, en azından şimdilik AB üyesi olmayan Türkiye’de de geçerli olup olmayacağı. Bunu araştırıyoruz. Kararımı, alacağım cevaba ve davanın açılıp açılmayacağına bakarak vereceğim" dedi. 
     Tüm yaşananlara rağmen eleştirilerini sürdüreceğini vurgulayan Joost Lagendijk, soruşturmaya konu olan konuşmasında neler söylediğini anlatırken şunları söyledi 
     "Türk Yeşillerle yaptığım toplantıda şunu söyledim. 
     Önümüzdeki yıl Türkiye AB ilişkilerinde gündeme gelecek en önemli başlıklardan biri Kürt sorundur. Ki ben bu sorunun şiddet içermeyen yöntemlerle çözülmesinin mümkün olduğuna inanıyorum. Konuşmamda PKK’nın tekrar savaş başlatmasından duyduğum rahatsızlığı ifade ettim. Bu çerçevede, Türk ordusunun bazı kesimlerini Şemdinli örneğinde olduğu gibi provokasyon yaptığı için eleştirdim." Kürt meselesi ve askere eleştiri konusunda Türkiye kamuoyunda bir hassasiyet olduğunu bildiğini de ifade eden Lagendijk, "Ben Kürt meselesinin güç kullanılarak çözüleceğini söyleyen tüm çevreleri eleştiriyorum. Bu bir kışkırtma olarak algılanmamalı. Ama şimdi değilse bile yakın bir gelecekte bunların Türkiye içinde tartışılması gerektiğini düşünüyorum" şeklinde konuştu. 
     
</TEXT>
</DOC>
