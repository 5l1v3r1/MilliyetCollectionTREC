<DOC>
<DOCNO> 405733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sonsiy23.html </URL>
<DATE> 2005/12/22/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Ankara, AİHM'in Arestis kararından memnun... 
</HEADLINE>
<TEXT>

     Dışişleri Bakanlığı, KKTC’de Taşınmaz Malların Tazmini, Takası ve İadesi Yasası’nda yapılan değişikliklerin, Avrupa İnsan Hakları Mahkemesi’nin AİHM beklentilerini karşılamaya yönelik önemli adımlar olduğu ve bu adımların memnuniyetle karşılandığını belirtti. 
     Bakanlıktan yapılan açıklamada, AİHM’nin bugün Rum vatandaşı Mira Ksenides-Arestis’in başvurusuna ilişkin kararını açıkladığı hatırlatıldı. 
     Mahkemenin kararında üç ay içinde gerek Arestis’in başvurusuna, gerekse benzer başvurulara yanıt verecek, Avrupa standartlarına uygun iç hukuk yolu oluşturulmasını talep ettiği ifade edilen açıklamada, kararda ayrıca Arestis’in mülkiyet hakkının ihlal edildiğine karar verildiği, ancak tazminata hükmedilmediği belirtildi. 
     Açıklamada, etkin iç hukuk yolu yaratılması ve bu mekanizmanın çalıştırılması için belirli süreler tanıyan mahkemenin, bu süre için benzeri tüm başvuruları askıya aldığını açıkladığı ifade edildi. 
     Bakanlığın açıklamasında şunlar kaydedildi 
     "KKTC’li hukuk uzmanları tarafından hazırlanan ve 19 Aralık günü KKTC Cumhuriyet Meclisi’nde Taşınmaz Malların Tazmini, Takası ve İadesi Yasası’nda yapılan değişikliklerin esas itibariyle, AİHM’nin söz konusu kararında dile getirilen beklentileri karşılayacağı görüşünü taşıyoruz. Kıbrıs’ta mal-mülk konusu karmaşık unsurlar içermektedir. Bununla birlikte anılan yasal düzenleme çözüm yönünde önemli bir fırsat sunmaktadır. Nitekim AİHM’nin bugün almış olduğu karar, bu yasal düzenlemenin isabetli olduğunu göstermektedir. 
     KKTC Hükümeti ve Cumhuriyet Meclisi’nin AİHM’nin beklentilerini karşılamaya yönelik olarak atmış olduklarını bu önemli adım memnuniyetle karşılanmaktadır." 
     
</TEXT>
</DOC>
