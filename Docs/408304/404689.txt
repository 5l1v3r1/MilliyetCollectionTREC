<DOC>
<DOCNO> 404689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/soneko09.html </URL>
<DATE> 2005/12/19/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Borsa bu hafta, dış piyasaları izleyecek... 
</HEADLINE>
<TEXT>

     Borsa'da bu hafta, daha çok dış piyasalar ve petrol fiyatlarındaki hareketlilikle birlikte, döviz ve faizler takip edilecek. 
     Gedik Yatırım'ın haftalık değerlendirmesinde, önceki hafta başlayan kar satışlarının ve düzeltme sürecinin geçtiğimiz hafta da devam ettiğinin görüldüğü, hafta içinde yaşanan olumlu gelişmelerin satış fırsatı olarak değerlendirilmesinin, düzeltmenin bir süre daha sürebileceğinin sinyali olarak görülebileceği kaydedildi. 
     Değerlendirmede, Telsim'in 4 milyar 550 milyon dolara Vodafone'a satılmasının ardından sektörde rekabetin artacağı ve mevcut şirketlerin karlılığının düşeceği beklentisi ile Turkcell hissesine gelen satışların tüm piyasaya yansıdığı yorumu yapıldı. 
     Moody's'in Türkiye'nin kredi notunu yükseltmesinin de satış fırsatı olarak değerlendirildiği, bunların dışında, petrol fiyatlarındaki yükseliş, dış piyasalardaki dalgalanmalar ve siyasi gelişmelerin önemli gündem maddeleri olarak sayılabileceği belirtilerek, hafta boyunca Telsim ihalesi ve FED toplantısı gibi önemli gelişmeleri geride bırakan piyasalarda, yeni beklenti yaratılamamasının yarattığı sıkışıklığın gözlendiği dile getirildi. 
     Yılbaşının yaklaşıyor olması nedeniyle yabancı ilgisinin azalması, yatırımcıların yeni yılda yeni vergi sisteminin yansımalarını izlemek istemeleri ve risk almaktan kaçınmalarının da sıkışıklığın bir diğer sebebi olarak sayıldığı değerlendirmede, şunlar kaydedildi 
     ''Haftaya baktığımızda, önemli bir gündem maddesi olmadığını söyleyebiliriz. Daha çok dış piyasalar ve petrol fiyatlarındaki hareketliliklerle birlikte yine döviz ve faizler takip edilecektir. Orta ve uzun vadede Türkiye'deki olumlu görünüm devam etmesine rağmen, kısa vadede kar satışları devam ediyor. Borsa'nın yine kendi iç dinamikleri ile hareket edeceğini söyleyebiliriz.'' 
     
</TEXT>
</DOC>
