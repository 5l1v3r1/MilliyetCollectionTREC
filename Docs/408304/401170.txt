<DOC>
<DOCNO> 401170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sonyas13.html </URL>
<DATE> 2005/12/06/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Tüp bebek yönteminde ailelere uyarı... 
</HEADLINE>
<TEXT>

     Selçuk Üniversitesi SÜ Yardımcı Üreme Teknikleri Ünitesi Sorumlusu Prof. Dr. Selçuk Duman, yaklaşık 6 ay öncesine kadar bazı özel sağlık kuruluşlarının, "ticari kaygı" nedeniyle anne rahmine 7-8 embriyo bırakabildiğini, bunun sonucunda 6-7 bebek olması durumunda da bazı anne ve bebeklerin sağlığının 
     tehlikeye girdiğini söyledi. 
     Duman, AA muhabirine yaptığı açıklamada, normal yollardan bebek sahibi olamayan birçok ailenin son çare olarak tüp bebek yöntemini tercih ettiğini bildirdi. 
     Bu yöntemde öncelikle anneden alınan yumurtaların hazırlandığını ardından da spermlerle döllendikten bir süre sonra oluşan embriyoların anne rahmine bırakıldığını ifade eden Duman, bu süreç sonunda kontrollü izlemeyle ailenin bebek sahibi olabildiğini anlattı. 
     Duman, yaklaşık 6 ay öncesine kadar bazı özel sağlık kuruluşlarının, "ticari kaygı" nedeniyle anne rahmine 7-8 embriyo bırakabildiğini savunarak, şunları kaydetti 
     "Ülke genelinde bazı kuruluşlar gebelik oranlarını yüksek gösterme adına, aileyi mutlak bebek sahibi yapabilmek için anne rahmine çok sayıda embriyo bırakabiliyordu. Bunun sonucunda 6-7 bebek olması durumunda ise bazı anne ve bebeklerinin sağlığı tehlikeye girdi. Normalde bir annenin yapısı, dördüz ya da beşiz bebeği kaldıracak kadar güçlü değildir. Belki tek çocuk sahibi olmak için tüp bebeği tercih eden birçok aile bir beklerken üçüz, dördüz hatta beşiz ile karşılaştı." Öncelikle anne ve bebeklerin sağlığının korunması adına 8 Temmuz 2005’te Üremeye Yardımcı Tedavi Merkezleri Yönetmeliği’nin 
     çıkarıldığını dile getiren Duman, "Bu yönetmelikle 3 embriyodan fazlasının transferi yasaklandı, ancak birçok aile bunun bilincinde değil. Bu yüzden çok dikkatli olunmalı. Sadece yaş faktörü, embriyo kalitesi ve benzeri tıbbi zorunluluk hallerinde üçten fazla embriyo transfer edilebiliyor" dedi. 
     Ailelerin tüp bebek sahibi olurken her şeyi en ince ayrıntısına kadar incelemesi gerektiğini belirten Duman, "Bu konuda sıkı bir denetim yok. Ülke genelinde 3’ün üzerinde embriyo transferi yapan yerlerin bulunduğunu düşünüyorum. Yine aileler bir beklerken dördüz ya da beşiz ile karşılaşabilir. Sadece şansın artırılması adına üçten fazla embriyoya müsaade edilmemeli, yasağa uyulmalıdır" diye konuştu. 
     Duman, SÜ Yardımcı Üreme Teknikleri Ünitesi olarak aileleri tüp bebeğe tam anlamıyla hazırladıklarını, annenin bu yönteme kendini tamamen hazır hissetmesini sağladıklarını ifade ederek, bazı özel haller dışında gebelik şansını artırmak adına kesinlikle 3’ten fazla embriyo transferi yapmadıklarını sözlerine ekledi. 
     
</TEXT>
</DOC>
