<DOC>
<DOCNO> 402802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sonspo27.html </URL>
<DATE> 2005/12/12/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Gençlerbirliği'nden Veysel ve Hasan Kabze girişimi 
</HEADLINE>
<TEXT>

     Teknik direktör Mesut Bakkal'ın göreve gelmesiyle çıkışa geçen Gençlerbirliği, eski futbolcusu Beşiktaşlı Veysel Cihan ile Galatasaraylı Hasan Kabze'nin transferleri için girişimde bulundu. 
     Her iki futbolcunun transferi için kendileri ve kulüpleriyle görüşüldüğü, ancak şartlarda anlaşma sağlanamadığı bildirildi. 
     Başkent ekibinde transfer komitesi yetkililerinin ayrıca, Danimarka, Hollanda, Belçika ve Estonya'da forvet oyuncusu izlediği, ancak hiçbirinin yeterli bulunmadığı öğrenildi. 
     
     ERKAN SEZONU KAPADI 
     Diyarbakırspor maçının 85. dakikasında rakibiyle girdiği hava topu mücadelesinde kolu kırılan takım kaptanı Erkan Özbey sezonu kapattı. 
     Erkan'ın dirseğinde kırık olduğu ve bugün yapılan ameliyatla sorunlu bölgeye 2 adet çivi takıldığı bildirildi. Çiviler 2 ay sonra çıkarılacak ve deneyimli oyuncu daha sonra antrenmanlara başlayabilecek. 
     
     MALİLİ SANTRFOR DENEMEDE 
     Gençlerbirliği, ara transferde kadrosunu güçlendirmek amacıyla Malili santrfor Kalifa Dembele'yi antrenmanlarda denemeye aldı. 
     Mali Ümit Milli Takım'da da oynayan 18 yaşındaki forvet oyuncusu beğenilmesi halinde Antalya'daki devre arası kampına götürülecek. 
     
     MARCIO'NUN OTOMOBİLİ BULUNDU 
     Başkent ekibinin Brezilyalı futbolcusu Marcio Oliviera'nin çalınan otomobili sahte plaka takılmış bir durumda bugün bulundu. 
     Oliviera'nın, 20 gün önce Çankaya'daki bir alışveriş merkezi önünde anahtarı üzerinde bir şekilde aracını bıraktığı, geldiğinde de otomobilini bulamadığı öğrenildi. 
     Etlik semtinde bulunan Marea marka otomobilin içerisinde beyzbol sopası ve bıçaklar bulunduğu, ayrıca araç üzerindeki bazı yazıların da tanınmaması amacıyla söküldüğü açıklandı. 
     
</TEXT>
</DOC>
