<DOC>
<DOCNO> 403321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sondun27.html </URL>
<DATE> 2005/12/14/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Yüzbinlerce Lübnanlı, Tüeyni'nin cenazesinde... 
</HEADLINE>
<TEXT>

     Bombalı bir saldırıyla geçen gün öldürülen Suriye karşıtı Lübnanlı gazeteci ve milletvekili Cibran Tüeyni'nin cenaze törenine yüzbinlerce Lübnanlı katıldı. 
     Cenaze törenini izleyen Fransız haber ajansı AFP'nin muhabiri, suikasta kurban giden eski Başbakan Refik Hariri'nin 14 şubattaki cenaze töreninde toplanan kalabalığa yakın bir kalabalığın geldiği cenaze töreninde, ''Cibran ölmedi'', ''Cibran unutulmayacak'' sloganları atıldığını ve ağlayanların çoğunlukta olduğunu bildirdi. 
     Muhabir, bir grup gencin, Suriye yanlısı Devlet Başkanı Emil Lahud'un istifasını isteyerek, ''Ölüler birbirini takip ediyor, Lahud put gibi duruyor'' yazılı bir pankart taşıdıklarını belirtti. 
     AFP muhabiri, başka bir pankarttaysa ''Lübnan Basını Özgürlük, Bağımsızlık, Egemenlik Suriye Basını Emrinizdeyim Efendim'' yazılı olduğunu tespit ettiğini bildirdi. 
     Cibran Tüeyni, geçen gün düzenlenen bombalı saldırıda hayatını kaybetmiş, Lübnan'daki Suriye karşıtı koalisyon, cinayetle ilgili olarak Suriye rejimini suçlamıştı. 
     
</TEXT>
</DOC>
