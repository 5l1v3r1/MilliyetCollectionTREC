<DOC>
<DOCNO> 403538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/guncel/gun05.html </URL>
<DATE> 2005/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
6 adaş Hizbullahçı 'tetikçi'yi kurtardı 
</HEADLINE>
<TEXT>


ÖZGÜR CEBE Diyarbakır DHA 

Diyarbakır'da terör örgütü Hizbullah'ın askeri kanat yapılanmasında görev alarak aynı aileden 2 kişinin öldürülmesi, 3 kişinin de yaralanması eyleminde tetik çektiği iddiasıyla ömür boyu hapis cezası istemiyle yargılanan Mehmet Yaman, mağdurlarla yapılan yüzleşmede teşhis edilememesi ve Hizbullah'tan 6 kişinin aynı isimde olması nedeniyle "Şüpheden sanık yararlanır" ilkesi gereği tahliye edildi. 
Hizbullah'ın hücre ev olarak kullandığı Beykoz'daki villada bulunan, Yaman'ın askeri kanat yapılanmasında yer aldığına dair fotoğraflı özgeçmişi de tahliye talebinde etkili olmadı. 4'üncü Ağır Ceza Mahkemesi'ndeki duruşmada söz alan sanık avukatı Ali Yavuz Aktan, şunları söyledi 
"Sadece 1 satırlık örgütsel doküman vardır. Adı geçen Yaman'ın da müvekkilim olup olmadığı belli değildir. Aynı köyde 20'den fazla Mehmet Yaman tespit ettik. Aynı doğum tarihli olanlar vardı. Fotoğraftaki kişi müvekkilim olsa bile, nüfus cüzdanını kaybettiğini belirtmektedir. Fotoğrafı örgütün eline böyle geçmiş olabilir." Savcı Mehmet Çetinkaya'nın "tututkluluk halinin devamı"na karar verilmesini istemesine rağmen mahkeme oybirliğiyle Yaman'ın tahliyesini kararlaştırdı. 



</TEXT>
</DOC>
