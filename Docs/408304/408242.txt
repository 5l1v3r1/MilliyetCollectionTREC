<DOC>
<DOCNO> 408242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/son/sonsiy11.html </URL>
<DATE> 2005/12/31/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
AKP'li Daniş, ayağını kırdı... 
</HEADLINE>
<TEXT>

     Tatil için ailesi ile Bolu'ya gelen AK Parti Çanakkale Milletvekili, TBMM Başkanlık Divanı Katip Üyesi Mehmet Daniş, tahta kızakla kaymak isterken ayağını kırdı. 
     AA muhabirinin aldığı bilgiye göre, AK Parti Bolu Milletvekili Metin Yılmaz'ın davetlisi olarak kente gelen AK Partili 6 milletvekili, aileleriyle Bolu Aladağ Köy Hizmetleri tesislerine yerleşti. Aileleri ile tatil yapan milletvekillerinden Mehmet Daniş, çocuklarıyla tahta kızakla kaymak isterken, kızağın taşa çarpması sonucu sağ ayağını kırdı. Milletvekili arkadaşları tarafından Bolu Köroğlu Devlet Hastanesi'ne götürülen Daniş'in, ayağı alçıya alındı. 
     AK Parti Bolu Milletvekili Yılmaz, 6 milletvekili arkadaşını meclisin yoğun temposunu atmaları için aileleriyle Bolu'ya davet ettiğini belirtti. Yılmaz, ''Milletvekili arkadaşlarımın eşleri ve çocukları eğlenirken biz de onlara eşlik etmek için yanlarına gittik. Metin Daniş çocuklarla birlikte tahta kızak üzerinde kayak yapıyordu. Mehmet Daniş, kullandığı tahta kızağı taşa çarptı. Daha sonra ayağının kırıldığını söyledi. Biz de yardımına koştuk'' dedi. Çocukların kayak yaptığı yer ile tesis arasındaki mesafenin uzak ve rampa olduğunu ifade eden Yılmaz, şöyle konuştu 
     ''Daniş'i diğer milletvekili arkadaşlarımızla birlikte sırtlayarak tesisin olduğu yere kadar getirdik. Olaylar o kadar hızlı bir şekilde gelişti ki, ben bile anlayamadım. O kadar uzun ve rampa olan bir yolu nasıl oldu da bu kadar hızlı bir şekilde çıkabildik. Yeni yıl öncesinde talihsiz bir olay oldu.'' 
     
     ''İLK DEFA KAYMAK İSTEDİM'' 

     AK Parti Çanakkale Milletvekili Daniş, olayı şöyle anlattı 
     ''Çocuklarım kayak yaparken benim de onlara eşlik etmemi istediler. Ben çok küçükken gübre torbasının üzerinde kaydım. Ondan başka kaymadığımı söyledim. Buna rağmen kızım benimle kaymak istedi. Ben de kızımı kıramadım. Tahta kızakla kayaya çarparak ayağımı kırdım'' dedi. Bolu Köroğlu Devlet Hastanesi'nde tedavisi yapılan AK Parti'li Daniş, tatiline devam etmek için tekrar Aladağ Köy Hizmetleri tesisine gitti. 
     
</TEXT>
</DOC>
