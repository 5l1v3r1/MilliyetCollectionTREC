<DOC>
<DOCNO> 402317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/son/soneko10.html </URL>
<DATE> 2005/12/10/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Şener Tüketici, ödeyemeyeceği kredilere saldırmamalıdır... 
</HEADLINE>
<TEXT>

     Rifat Yerlikaya bildiriyor 

Başbakan Yardımcısı ve Devlet Bakanı Abdüllatif Şener, ''Tüketici, kredi varmış diye ödeyemeyeceği kredilere saldırmamalıdır'' dedi. 
     Şener, doğalgaz dağıtım şebekesinin hizmete açılış törenine katılmak için geldiği Aksaray'da, Vali Hüseyin Avni Coş'u makamında ziyaret etti. Şener, ziyarette, Aksaray'ın Türkiye'nin ana güzergahlarından biri ve önemli bir yol kavşağı olduğunu belirtti. 
     Bu açıdan büyük öneme sahip Aksaray'ın sorunları konusunda milletvekillerinin gereken duyarlılığı gösterdiğini ifade eden Şener, ''Aksaray'a kurulacak üniversite ile ilgili Kanun Tasarısı, Plan ve Bütçe Komisyonu'ndan geçti. Genel Kurul'da görüşülerek yasalaşacak bu tasarı Aksaray için önemli bir adımdır'' dedi. 
     Ekonomik gelişmeler hakkında da bilgi veren Şener, dün Merkez Bankası'nın kısa vadeli faiz oranını 13.5'e indirdiğini anımsatarak, şunları kaydetti 
     ''Konut kredileri, bir yıl önce yüzde 2'nin üzerindeydi. Şimdi aylık 1'in altına düşüyor. Bu ekonomide iyileşmeyi, inşaat sektörünün canlanacağını, Mortgage Sistemi'nin inşaat sektörü üzerindeki olumlu etkisinin görülmeye başladığını gösterir. Konut alımlarında, konut maliyetinin yanı sıra konut için verilecek paranın finansmanı ve finansman maliyeti önemli bir unsur. İkisi birlikte düşünüldüğü zaman, tüketicinin daha karlı ve avantajlı olabilmesi için, vatandaşların hem konut hem de faiz oranlarını takip etmesi lazım. Burada önemli olan husus tüketicinin rasyonel davranması, hesabını kitabını bilerek hareket etmesi gerekir. 'Tüketici, kredi varmış diye ödeyemeyeceği kredilere saldırmamalıdır.'' Abdüllatif Şener, tüketicinin rasyonel davrandığı sürece ekonomideki bütün dengelerin yerine oturacağını dile getirdi. 
     
     ''HÜKÜMETİN GÜNDEMİNDE ERKEN SEÇİM YOK'' 

     Daha sonra Şener, Aksaray Belediye Başkanı Nevzat Balta'yı makamında ziyaret etti. Şener, burada gazetecilerin bir sorusu üzerine, Hükümetin gündeminde erken seçim olmadığını söyledi. 
     Seçimlerin Anayasa'da her ne kadar 5 yılda bir yapılması öngörülse de fiili olarak 4 yılda bir yapıldığını ifade eden Şener, ''Bazı çevreler fiili geleneğe uyulması gerektiğini söylüyor. 2006 yılında erken seçim istiyorlar. Muhalefet partilerinin zaten erken seçimden umudu yok. Umutları olmadığı halde neden istiyorlar anlamıyorum'' diye konuştu. 
     Şener, daha sonra AK Parti İl Başkanı Şaban Bostan'ı makamında ziyaret ederek kendisiyle bir süre görüştü. 
     
</TEXT>
</DOC>
