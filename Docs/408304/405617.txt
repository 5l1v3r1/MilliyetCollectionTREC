<DOC>
<DOCNO> 405617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sondun16.html </URL>
<DATE> 2005/12/22/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
2005'te Türkiye'den kimler geldi, kimler geçti... 
</HEADLINE>
<TEXT>

     Türkiye'de diplomasi trafiği, AB ile tam üyelik müzakerelerinin başlatılması ve Irak'ta istikrarın sağlanmasına yönelik çabaların damgasını vurduğu 2005 yılında hareketli bir seyir izledi. Yoğun dış politika gündemine paralel olarak, çok sayıda lider, siyasetçi ve askeri yetkili Türkiye'yi ziyaret etti. 
     Ankara, yılın ilk aylarında ABD'den önemli konuklar ağırladı. Ocak başında Türkiye'ye, önce ABD Dışişleri Bakan Yardımcısı Richard Armitage, ardından ABD Merkez Kuvvetler Komutanı Orgeneral John Abizaid geldi. 
     17 aralık AB zirvesinin sonuçlarından ve uygulanan başarılı diplomasiden ötürü Türkiye'yi tebrik eden Armitage ve Orgeneral Abizaid'in temaslarının ana gündemini, ocak sonundaki seçimlere hazırlanan Irak ve bölgenin güvenliği konusu oluşturdu. 
     Abizaid'e temasları sırasında terör örgütü PKK ile mücadele konusunda ABD'nin verdiği sözler hatırlatıldı ve Kürt grupların Kerkük'ün demografik yapısını değiştirmeye yönelik girişimlerinden duyulan rahatsızlık iletildi. 
     Türkiye'nin PKK'yı terör örgütü olarak kabul ettiğini bildiklerini ifade eden Abizaid ise "durumun farkında oldukları ve PKK konusunun zaman içinde ele alınmasını kabul ettikleri" mesajını verdi. 
     Ankara'nın ABD'den ikinci önemli konuğu şubat başında Türkiye'ye gelen ABD Savunma Bakanlığı Pentagon Müsteşarı Douglas Feith oldu. 
     Pentagon'un üç numaralı ismi ve Irak savaşının mimarlarından Feith'in Ankara'daki temaslarının gündemini, Türkiye'nin görüş ve kaygılarını her fırsatta dile getirdiği Irak konusu ve bu çerçevede Irak seçimleri, terör örgütü PKK KADEK'in Irak'taki varlığı, Kürt grupların Irak'ın kuzeyindeki nüfus yapısını değiştirmeye yönelik girişimleri gibi konular oluşturdu. 
     Temasları sırasında Irak'ın toprak bütünlüğü ve birliğinin ABD için hayati önemde olduğunu anlatan Feith, Kerkük benzeri sorunların da ülkenin toprak bütünlüğü ve birliğini destekler biçimde Iraklılar tarafından çözümlenmesi gerektiği söyledi. 
     
     RİCE 

     Türkiye'nin ABD'den diğer önemli konuğu da, ABD Dışişleri Bakanı Condoleezza Rice idi. 5 şubatta Ankara'ya gelen Rice, ziyareti sırasında Türkiye'nin tüm konulardaki hassasiyetlerini bildiklerini ve stratejik işbirliğine yönelik diyaloğun devam etmesini istedikleri mesajını verdi. 
     Temaslarında ve basına verdiği demeçlerde, tüm Iraklıların temsil edilmesi ve haklarına saygı gösterilmesiyle "bütünleşmiş, tek bir Irak" istediklerini kaydeden Rice, "Irak topraklarından kaynaklanan terörizme hiçbir şekilde göz yumulamayacağını" da söyledi. 
     KKTC'ye yönelik izolasyonların kaldırılması için fırsatları gözden geçirdiklerini ve bazı adımlar üzerinde durduklarını belirten Rice, Türkiye ve ABD'nin, Kerkük'te tüm Iraklıların bir araya gelerek temsil edilebilmeleri yönündeki mesajlarının ortak olduğunu dile getirdi. 
     Bu arada, Rusya Dışişleri Bakanı Sergey Lavrov Ankara'ya birlikte geldiği Rice ile görüşmesinden önce Dışişleri Bakanlığı Müsteşarı Büyükelçi Ali Tuygan ile bir araya geldi. 
     Görüşmede, kendisinden Kıbrıs konusunda destek istenen Lavrov, KKTC'ye yönelik ticari izolasyonların kaldırılmasına karşı olmadıklarını belirterek, BM Genel Sekreteri Kofi Annan'ın çabalarına destek olduklarını bildirdi. 
     
     TÜRKİYE-AB TROYKASI 

     Türkiye-AB Troykası, 7 martta Dışişleri Bakanı ve Başbakan Yardımcısı Abdullah Gül, AB Komisyonunun Genişlemeden Sorumlu Üyesi Olli Rehn ve AB Dönem Başkanı Lüksemburg'un Dışişleri Bakanı Jean Asselborn'un katılımıyla 17 aralık Brüksel zirvesinden sonra ilk kez toplandı. 
     Rehn ve Asselborn, Troyka toplantısında Türkiye'de yapılan reformlardan dolayı memnuniyetlerini dile getirirken işkencenin önlenmesi, kadın hakları, sendikal haklar, Müslüman olmayan dini toplulukların hakları ve ifade özgürlüğü gibi alanlarda Türkiye'den daha çok şey bekledikleri mesajını verdiler. 
     Ankara Anlaşması Uyum Protokolü'nün 3 ekimden önce zamanında imzalanacağına dair teminat aldıklarını açıklayan Rehn, KKTC'ye yönelik doğrudan ticaret ve mali yardımlara ilişkin iki tüzüğün hala geçirilmemesine ilişkin kaygıların iletilmesi üzerineyse bu tüzüklerin kısa bir süre içinde geçirileceğine inandıklarını söyledi. 
     AB temsilcileri, 8 Mart Dünya Kadınlar günü dolayısıyla İstanbul'da düzenlenen gösteriye polisin müdahalesine ilişkin endişelerini de dile getirdiler. 
     
     ŞUBAT VE MART AYLARINDA DİĞER ZİYARETLER 

     Filistin Devlet Başkanı Mahmud Abbas, Cezayir Devlet Başkanı Abdülaziz Buteflika, Tunus Dışişleri Bakanı Abdülbaki Hermassi, Azerbaycan Dışişleri Bakanı Elmar Memmedyarov, Letonya Dışişleri Bakanı Artis Pabriks, AB Dönem Başkanı Lüksemburg'un Dışişleri ve Göç Delege Bakanı Nicholas Schmit de Ankara'ya şubat ayında gelen yabancı konuklar arasındaydı. 
     Görüşmelerde, ikili ilişkilerle bölgesel ve uluslararası güncel konular ele alınırken, Azerbaycan Dışişleri Bakanı Memmedyarov'a Azerbaycan'ın KKTC'ye uygulanan izolasyonun kaldırılması yönünde adım atmasının yerinde olacağı, böylelikle diğer ülkelere örnek teşkil edebileceği mesajı verildi. 
     Ankara, mart ayında da, Gürcistan Dışişleri Bakanı Salome Zurabişvili, Arjantin Dışişleri Bakanı Rafael Bielsa ve İsviçre Dışişleri Bakanı Micheline Calmy-Rey'i ağırladı. 
     Ermeni soykırımı iddiaları nedeniyle gerginleşen ilişkileri 2 yıl aradan sonra canlandırmak amacıyla Türkiye'ye gelen Calmy-Rey, Türk hükümetinin bu konudaki ortak çalışma önerisini olumlu bulduklarını ifade etti. 
     
     SCHRODER VE MOLİVYATİS 

     Ankara, yıl ortasında da önemli konukları ağırladı. Türkiye'yi ziyaret edenler arasında Almanya Başbakanı Gerhard Schröder ile Yunanistan Dışişleri Bakanı Petros Molivyatis de vardı. 
     Nisan ayında Türkiye'ye gelen Molivyatis, temasları sırasında ikili ilişkilerde önemli bir ''iyiye gidiş'' tespit ettiklerini ifade ederek, Yunanistan'ın Türkiye'nin AB perspektifini desteklemekte olduğu mesajını verdi. 
     Molivyatis'in Türkiye'ye yaptığı ilk çalışma ziyareti çerçevesinde, iki ülke arasında karşılıklı güvenin yerleşmesini sağlamaya yönelik çabalar sürecinde alınan 11 güven artırıcı önleme ek olarak, 3 önlem üzerinde daha mutabakat sağlandı. 
     ''İki ülke askeri doğal afet müdahale birlikleri arasında işbirliği tesis edilmesi ve ortak tatbikatlar düzenlenmesi, her iki ülkenin askeri kurumlarında verilen lisan eğitimlerine her yıl belirli sayıda askeri personelin iştirak etmesi ve askeri okullar arasında ferdi spor müsabakalarının düzenlenmesi'' olarak sıralanabilecek önlemlerin yanı sıra Eskişehir'deki Milli Hava Harekat Merkezi ile Larisa'daki Yunan Ulusal Hava Harekat Merkezi arasında doğrudan muhabere hattı kurulması hususunda da mutabık kalındı. 
     Mayıs başında 2 günlük çalışma ziyareti için Türkiye'ye gelen Almanya Başbakanı Gerhard Schröder de, Türkiye-AB sürecinin çok stratejik ve tarihsel önemi olan bir konu olduğunu belirterek, Avrupa ülkelerindeki anayasa referandumlarının bu konuyu etkilemeyeceği mesajını verdi. 
     Türkiye'nin AB sürecine destek veren Schröder, KKTC'nin adada referanduma sunulan Annan Planı'nı kabul etmesine rağmen cezalandırılan taraf olduğuna dikkati çekerek, Türk tarafının siyasi olarak cezalandırılmaması gerektiğini ifade etti. 
     
     IRAK'A KOMŞU ÜLKELER TOPLANTISI 

     Irak'a komşu ülkelerin dışişleri bakanları, 30 nisanda İstanbul'da Çırağan Sarayı'nda yapılan toplantıda bir araya geldi. 
     Irak'ta seçimlerin ardından ilk kez düzenlenmesi bakımından ayrı önem taşıyan toplantıya, Türkiye'nin yanı sıra Mısır, Ürdün, İran, Bahreyn, Irak, Kuveyt ve Suriye'den temsilciler katıldı. 
     BM Genel Sekreteri'nin Irak Özel Temsilcisi, İKÖ Genel Sekreteri, Arap Birliği Genel Sekreteri ve AB Komisyonu Akdeniz ve Ortadoğu Sorumlusu'nun da yer aldığı toplantıya Suudi Arabistan dışişleri bakan yardımcısı düzeyinde katılırken, diğer ülkeler dışişleri bakanlarıyla temsil edildi. 
     Dışişleri bakanları, toplantının sonuç bildirisinde, Irak'ta yeni seçilen geçiş hükümetine destek ve işbirliği taahhüdünde bulunarak, Irak'ın birleşik, demokratik ve çoğulcu, Irak halkının karar vermesi halinde federal yapıyı içine alan bir devlete geçişinin sağlamasını teyit ettiler. 
     
     DİĞER ZİYARETLER 

     Nisan ayında, Türkiye'yi ziyaret eden yabancı konuklar arasında, Kore Cumhuriyeti Cumhurbaşkanı Roh Moo-Hyun, Letonya Cumhurbaşkanı Vaire Vike-Freiberga ve Çanakkale Kara Savaşları'nın 90. yıldönümünü törenlerine katılmak üzere Çanakkale'ye gelen İngiltere Veliaht Prensi Charles da vardı. 
     Irak Başbakanı İbrahim Caferi, mayıs ayında ''Başbakan'' sıfatıyla ilk yurtdışı seyahatini beraberinde 6 bakan ve diğer üst düzey yetkililerden oluşan kalabalık bir heyetle Türkiye'ye yaptı. 
     Başbakan Recep Tayyip Erdoğan, Caferi ile görüşmesinin ardından ''Irak yönetiminin, terör örgütünün faaliyetlerinin engellenmesi konusunda adım atmaya hazır olduğunu bildirdiğini'' söyledi. Erdoğan da, ''Kerkük'ün herhangi bir etnik grubun hakimiyetinde olmaması gerektiği'' mesajını verdi. 
     Pakistan Başbakanı Şevket Aziz, Ukrayna Cumhurbaşkanı Viktor Yuşçenko, İsveç Veliaht Prensesi Victoria ve Vietnam Sosyalist Cumhuriyeti Dışişleri Bakanı Nguyen Dy Nien, haziran ayında Türkiye'yi ziyaret etti. 
     Türkiye temmuz ayında da, İtalya ve İrlanda'nın dışişleri bakanlarını ağırladı. 13 temmuzda Ankara'ya gelen İtalya Dışişleri Bakanı ve Başbakan Yardımcısı Gianfranco Fini, ziyareti sırasında İtalya'nın Türkiye'nin AB üyeliğine desteğini yineleyerek, terörle mücadelede uluslararası işbirliğinin önemini vurguladı. 
     İrlanda Dışişleri Bakanı Dermot Ahern de, 19 temmuzda günübirlik çalışma ziyareti için Ankara'ya geldi. Ziyaret çerçevesinde ikili ilişkiler, AB, Kıbrıs, BM reformu, Irak ve Kuşadası'ndaki terör saldırısı gibi konular ele alındı. 
     Ankara'da eylül ayında da yoğun bir diplomatik trafik vardı. Ürdün Kralı Abdullah, Estonya Cumhurbaşkanı Arnold Rüütel, Romanya Devlet Başkanı Traian Basescu ve Irak Planlama ve Kalkınma Bakanı Berham Salih Türkiye'de temaslarda bulundu. 
     24 eylülde Türkiye'ye gelen ABD Ulusal Güvenlik Danışmanı Stephen J. Hadley, Türkiye'nin AB ile müzakerelere başlayacağı 3 ekimi heyecanla beklediklerini ifade ederek, PKK'nın bir terör örgütü olduğu ve faaliyetlerini kınadıkları mesajını verdi. 
     Ulusal Güvenlik Danışmanı olarak Türkiye'ye yaptığı ilk ziyarette Hadley, terörle mücadele adına Irak'ın kuzeyinde terör örgütünün istismar ettiği barınma imkanlarını yok etmek gerektiğine işaret etti. 
     
     PAKİSTAN VE İSRAİL DIŞİŞLERİ BAKANLARI İSTANBUL'DA... 

     Pakistan Dışişleri Bakanı Hurşit Mahmud Kasuri ile İsrail Dışişleri Bakanı Silvan Şalom, Pakistan Hükümeti'nin isteği üzerine Türkiye'nin arabuluculuğunda 1 eylülde İstanbul'da bir araya geldi. 
     Başbakan Erdoğan adına Devlet Bakanı Mehmet Aydın evsahipliği yaptığı, ''Ortadoğu'da barış süreci için önemli bir adım'' olarak nitelenen toplantıdan sonra, Pakistanlı bakan, ülkesinin, İsrail ve Gazze'deki gelişmelerin ardından İsrail devletiyle ilişki kurma kararı verdiği açıklandı. Şalom da, görüşmeyi ''Pakistan ile İsrail'in ilişkilerini normalleştirmek için çok önemli bir buluşma'' olarak değerlendirdi. 
     Pakistan Devlet Başkanı Pervez Müşerref ise aynı gün ülkesinde yaptığı açıklamada, ''görüşmenin İsrail'i tanımak anlamına gelmediğini, Filistin sorununu çözene kadar İsrail'i tanımayacaklarını'' bildirdi. 
     
     TARİHİ GÜN 3 EKİM 

     AB'nin Türkiye ile tam üyelik müzakerelerini başlattığı 3 Ekim 2005, "tarihi bir gün" olarak kayıtlara geçti. 
     Dışişleri Bakanı ve Başbakan Yardımcısı Abdullah Gül'ün ikili temasları, Dışişleri Bakanlığı üst düzey bürokratlarının tüm üye ülkeleri dolaşarak teknik detayları paylaşmasını takiben Türkiye ve AB arasındaki diplomasi trafiği, tam üyelik müzakerelerinin başlatılacağı 3 ekime saatler kala daha da hareketlendi. 
     AB, müzakerelerde yol haritasını oluşturacak çerçeve belgesini netleştirmeye çalışırken, AB Genel İşler Konseyi toplantılarının sürdüğü Lüksemburg'u yakın takibe alan Dışişleri Bakanlığı bürokratları, 2 ekim akşamı, Dışişleri Bakanı ve Başbakan Yardımcısı Abdullah Gül başkanlığında bir araya geldi. 
     Gül, aynı gün, AB Dönem Başkanı İngiltere'nin Dışişleri Bakanı Jack Straw ve AB Komisyonunun Genişlemeden Sorumlu Üyesi Olli Rehn'i arayarak, Türkiye'nin pozisyonunu ve kırmızı çizgilerini bir kez daha anlattı. 
     Bu arada İngiltere'nin AB İşlerinden Sorumlu Bakanı Douglas Alexander, Gül'ü aradı ve görüşmelere yoğun bir şekilde devam ettiklerini söyledi. 
     Dışişleri Bakanlığı'ndaki toplantılar, çerçeve belgenin AB Genel İşler Konseyi'nde halen netleştirilemediği 3 ekim sabahı da devam etti. 
     Gül ile Devlet Bakanı ve Başmüzakereci Ali Babacan'ın başkanlıklarında Dışişleri bürokratları tarafından teknik değerlendirmesi yapılan çerçeve belgenin son taslağı, daha sonra siyasi değerlendirme için Başbakan Recep Tayyip Erdoğan başkanlığındaki Bakanlar Kurulu'na götürüldü. 
     Değerlendirmeler ve AB yetkilileriyle telefon diplomasisi, AB Dönem Başkanı İngiltere'nin Ankara Büyükelçisi Peter Westmacott'un da katılımıyla AK Parti Genel Merkezi'nde akşam saatlerinde de devam etti. 
     AB dışişleri bakanlarının, Müzakere Çerçeve Belgesi'ni resmen onaylamasının ardından 3 ekim gecesi, Gül ve Babacan AB ile tam üyelik müzakerelerine başlanacağı hükümetlerarası konferansa katılmak üzere Lüksemburg'a gitti. 
     Müzakere Çerçeve Belgesi'nin resmen onaylanmasından önce, Avusturya Ulusal Meclis Başkanı Andreas Khol ve beraberindeki parlamento heyeti, Ankara ve İstanbul'da temaslarda bulunmak üzere 3 ekimde Türkiye'ye geldi. 
     TBMM Başkanı Arınç, Khol ile görüşmesinde Avusturya'nın Lüksemburg'daki tutumunun müzakere çerçeve belgesine "imtiyazlı ortaklık" öngören bir maddenin konulması talebi Türk halkını rencide ettiğini bildirdi. 
     Konuk meclis başkanı ise bunun kendisini üzdüğünü belirterek, gecenin sonunda bir anlaşmaya varılmasını umduğunu, iki ülke arasındaki ilişkilerin düzeleceğine inandığını söyledi. Khol, ülkesine döndüğünde yaptığı açıklamada, Türkiye ziyaretini, "Hayatımın en zor ziyareti" diye niteledi. 
     
     6 EKİMDE REHN'İN DE ARALARINDA BULUNDUĞU 5 ÖNEMLİ KONUK... 

     Ankara, 6 ekimde önemli konukları ağırladı. Gürcistan Başbakanı Zurab Nohaydeli, AB Ortadoğu Barış Süreci Özel Temsilcisi Marc Otte, AB Komisyonunun genişlemeden sorumlu üyesi Olli Rehn ve Avrupa Parlamentosu'nun İnsan Hakları Alt Komisyonu Başkanı Helene Flautre ile Avrupa Parlamentosu Türkiye Raportörü Camille Eurlings, Ankara'yı ziyaret etti. 
     Gürcistan Başbakanı, Türkiye'nin AB ile müzakerelere başlamasından duyduğu memnuniyeti dile getirirken, Flautre, çalışma ve incelemelerine devam etmek üzere Van'a gitmeden önce yaptığı açıklamada, yeni dönemde Türkiye'nin önceliğinin demokrasi ve insan hakları olması gerektiği mesajını verdi. 
     AB ile müzakerelerin başlamasını kutlamak, Ankara, Kayseri ve İstanbul'da temaslarda bulunmak üzere Türkiye'ye gelen Rehn de, "müzakerelerin başlatılmasının, hukukun üstünlüğü, insan hakları ve demokrasinin güçlendirilmesini içeren cesur ve önemli reform sürecinin sonucu olduğunu" söyledi. Ziyareti sırasında müzakerelerin ortak hedefinin kesinlikle katılım olduğunu vurgulayan Rehn, Gümrük Birliği Ek Protokolü'nün bir an önce meclisten geçmesi gerektiği mesajını da verdi. 
     İstanbul ziyareti sırasında yazar Orhan Pamuk ile Cihangir'deki evinde görüşen Rehn, "AB'ye girecek bir ülkenin fikir ve ifade özgürlüğüne mutlaka saygı duyması gerektiğini" kaydetti. 
     KKTC Cumhurbaşkanı Mehmet Ali Talat, ABD Dışişleri Bakanı Condoleezza Rice'ın davetlisi olarak ABD'ye yapacağı resmi ziyaret öncesinde 25 ekimde Ankara'ya gelerek, temaslarda bulundu. 
     
     PUTİN VE BERLUSCONİ TÜRKİYE'DE 

     Rusya Federasyonu Devlet Başkanı Vladimir Putin ile İtalya Başbakanı Silvio Berlusconi, Samsun'daki BOTAŞ tesislerinde düzenlenen Mavi Akım Boru Hattı projesinin resmi açılış törenine katılmak üzere Türkiye'ye geldi. 
     Başbakan Recep Tayyip Erdoğan ve İtalya Başbakanı Silvio Berlusconi, Putin'in Samsun'a gelişini beklerken Samsun-Çarşamba Havaalanı'nda ikili görüşme yaptı. 
     Putin, Berlusconi ve Erdoğan, sıkı güvenlik önlemleri altında gerçekleştirilen resmi açılış töreninin ardından, 45 dakika süren üçlü zirvede bir araya geldi. 
     Rusya Federasyonu Devlet Başkanı törende yaptığı konuşmada, Rus şirketlerinin Türkiye ile yeni çalışmalara hazır olduğu mesajını verdi. Rusya'nın Mavi Akım Projesi çerçevesinde Türkiye'ye sevk ettiği doğal gaz miktarını, yılda 30 milyar metreküpe yükseltmek istediği, bunun için önce mevcut hatta tam kapasiteye çıkılması, ardından ikinci hattın yapımının gündeme geleceği öğrenildi. 
     Kasım ayında, Türkiye'yi ziyaret eden yabancı konuklar arasında İtalya Cumhurbaşkanı Carlo Azeglio Ciampi ve İran Dışişleri Bakanı Manuçehr Mütteki de vardı. 
     Mütteki'nin Ankara'daki temasları çerçevesinde ikili ilişkiler gözden geçirilerek, güvenlik konularında yapılacak işbirliği ve yapılan çalışmalar ele alındı. 
     
     HALİLZAD-GÜL GÖRÜŞMESİ 

     Dışişleri Bakanı Gül, 4 aralıkta ABD'nin Bağdat Büyükelçisi Zalmay Halilzad ile İstanbul'da bir araya geldi. 
     Gül, Irak'ta daha önceki seçime katılmayanların bu seçime katılıp siyasi mücadele içerisinde söyleyeceklerini söylemesi ve Irak'ın kuruluşunda rol alması gerektiğini vurgularken, Halilzad da, Irak'taki tüm grupların seçimlere katılmaları konusunda ABD'nin elinden gelen tüm gayreti gösterme kararlılığında olduğunu dile getirdi. 
     Görüşmelere katılan Irak Sünni Toplum Temsilcisi Tarık Haşimi de toplantıdan sonra Irak'ta yapılacak seçimlere katılacaklarını açıkladı. 
     Irak Cumhurbaşkanı Yardımcısı Adil Abdülmehdi, çalışma ziyareti için 1 aralıkta Ankara'ya geldi. Ziyaret çerçevesinde Türkiye-Irak ilişkileri ve olası gelişmeler değerlendirildi. 
     Hırvatistan Cumhurbaşkanı Stefan Mesiç de 6 aralıkta Türkiye'ye gelerek, Ankara ve İzmir'de temaslarda bulundu. Mesiç'in temasları sırasında, iki ülkenin AB'ye üyelik sürecinde birbirlerine destek olacağı mesajı verildi. 
     
     FBI VE CIA BAŞKANLARI 

     Aralık ayında Türkiye'ye gelen yabancı yetkililer arasında ABD Federal Soruşturma Bürosu FBI Başkanı Robert Mueller ve Amerikan Merkezi Haberalma Teşkilatı CIA Başkanı Porter Goss da vardı. 
     Mueller ve Goss'un ardı ardına yaptıkları ziyaretler çerçevesinde, "istihbarat paylaşımında bulunulduğu" açıklandı. 
     Yılın son önemli konuğu, NATO Genel Sekreteri Jaap De Hoop Scheffer oldu. De Hoop Scheffer'in temasları sırasında, NATO gündeminde bulunan başlıca konular ve gelecek dönemdeki zirve hazırlıkları ele alındı. 
     
</TEXT>
</DOC>
