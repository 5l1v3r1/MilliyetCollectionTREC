<DOC>
<DOCNO> 404092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sontur03.html </URL>
<DATE> 2005/12/16/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
PKK'li itirafçı karı kocadan ilginç açıklamalar 
</HEADLINE>
<TEXT>

     ÖZGÜR CEBE Diyarbakır DHA 

Terör örgütü PKK'nın dağ kadrosundayken, örgütten kaçarak evlenen ve 5 Mayıs'ta güvenlik güçlerine teslim olan Metin Danışan 29 ile Halime Karayuluk 32 , haklarında açılan davada önemli bilgiler verdiler. 
     Davanın dünkü duruşmasında konuşan Karyuluk, kadınlara verilen askeri eğitimde canlı bomba yetiştirilmesi, saatli ve uzaktan kumandalı bomba patlatılması, köylerde ajan yetiştirme faaliyetleri ve istihbarat toplama konularına ağırlık verildiğini söyledi. Örgütün Kuzey Irak’ta denetim altında tuttuğu Mahmur Kampı'nda 500 ailenin kaldığını, örgütün sakat, hasta ve geri hizmete aldığı elemanlarının sivil olarak bu kampta kaldıklarını anlatan Karayaluk, PKK’nın eski kadrolarının artık savaşmak istemediklerini de vurguladı. Örgütün, hamile kalan kadın teröristleri infaz ettiğini de belirten Karayuluk, "Biz de korkup örgütten kaçtık" dedi. 
     Karayuluk'un eşi Metin Danışan da, Beytüşşebap'ın Ilıca köyünün PKK'lıların üslenme alanı olduğunu ifade etti. "Bu köyün korucuları bize her türlü erzak yardımı yapıyor, ayrıca askeri haraketlilik ve operasyon tarihleri hakkında bilgi veriyor, biz de tedbirimizi alıyorduk" diyen Danışan, şöyle konuştu "KDP örgütün gizli destekçisidir. Mahmur kampına gıda ve kırtasiye yardımı yapıyor. Örgütten kaçanların büyük bölümü KDP’ye peşmergelik yapıyor. ABD'nin Irak’ı işgalinden sonra, Irak ordusuna ait iki kamyon dolusu silah ve mühimmat PKK kamplarına aktarılmak üzere Mahmur Kampı'na getirildi. Ancak olayın duyulması üzerine ABD askerleri bu kampa baskın yaparak tüm silahları topladı." 
     
</TEXT>
</DOC>
