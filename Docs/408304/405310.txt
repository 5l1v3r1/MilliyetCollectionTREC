<DOC>
<DOCNO> 405310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sondun49.html </URL>
<DATE> 2005/12/21/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
İsraillilerin yarısı Hamas'la görüşmeden yana 
</HEADLINE>
<TEXT>

     İsrail'in belli başlı üniversitelerinden ''İbrani Üniversitesi''nce yapılan bir araştırma, İsraillilerin yarısının, Filistinlilerle uzlaşma için gerekli olması durumunda, Hamas'la görüşülmesinden yana olduğunu ortaya koydu. 
     İbrani Üniversitesi bünyesindeki Truman Enstitüsü ile Filistin Siyaset ve Etüd Araştırmaları Merkezi'nce yapılan araştırma sonuçları, Hamas'la görüşmeye karşı olanların oranını da yüzde 47 olarak belirledi. 
     Araştırma sonuçları, eski ABD Başkanı Bill Clinton tarafından çizilen kriterler doğrultusunda, İsrailli çoğunluğun, bir nihai anlaşmaya desteğini ortaya koyarken, böyle bir anlaşmaya Filistinlilerin verdiği desteğin de giderek azaldığını gösterdi. 
     İsraillilerin Clinton'un teklifine desteği geçen yıl sonu gibi yüzde 64 dolayında ortaya çıkarken, Filistinliler arasındaki destek, geçen yıl yüzde 54 iken bu yıl yüzde 46'ya geriledi. 
     İbrani Üniversitesi araştırmacıları, sonuçların İsrailli ve Filistinliler arasında, geri çekilmeden doğan hayal kırıklığını yansıttığı görüşünde. 
     Araştırmacıların değerlendirmelerine göre, İsrailliler, iki taraf arasındaki bir uzlaşmaya, son iki yıldır Başbakan Ariel Şaron'un politikaları doğrultusunda, daha fazla kendilerini hazır hissediyorlar. Ancak, son dönemde atılan Kassam füzeleri ve intihar eylemlerinin, kamuoyunu ''sağa doğru'' kaydırdığı da ifade ediliyor. 
     
     BARGUTİ'NİN SERBEST BIRAKILMASINA KARŞILAR 
     Araştırma sonuçları, İsrailli çoğunluğun, Filistinli Tanzim lideri Mervan Barguti'nin serbest bırakılmasının karşısında olduğunu da ortaya koydu. İsraillilerin yüzde 62'si, Mervan Barguti'nin hapisten salıverilmesine ve nihai bir anlaşma için onunla görüşmeler yapılmasına karşı görüş bildirdi. 
     İki taraftan yüzde 80 dolayında ağırlıklı çoğunluksa ateşkesin sürdürülmesine destek verdi. 
     
     KUDÜS'ÜN BÖLÜNMESİ 
     Filistinlilerin yüzde 33'ü Kudüs üzerinde bir uzlaşmadan yana. Ancak, Filistinlilerin yüzde 65'i, Doğu Kudüs'ün Filistin'in gelecekteki başkenti olarak, Batı Kudüs'ün de İsraillerin kontrolünde kalacak şekilde bölünmesini istemiyor. 
     Tartışmalı Kudüs konusunda, İsrailliler de benzer eğilimler taşıyor. İsrailliler arasında, Kudüs'ün bölünmesine destek verenler yüzde 38'de kalırken, böyle bir bölünmeye karşı olanların oranı yüzde 60 olarak gözüküyor. 
     Geçen günlerde, Yediot Ahronoth Gazetesi'nce yayımlanan bir anket de Kudüs'ün bölünmesine destek veren ve vermeyen İsraillilerin sayısının eşit olduğunu gözler önüne sermişti. 
     İsraillilerin yüzde 49'unun, Kudüs'ün Arap mahallelerinin ve alanlarının, İsraillilerce kutsal kabul edilen Ağlama Duvarı İsraillilerde kalmak şartıyla bir uzlaşma halinde Filistinlilere devredilmesine sıcak baktığı ortaya çıkmıştı. Aynı ankette, Kudüs'ün bölünmesine karşı olan İsraillilerin yüzdesi de 49 olmuştu. 
     İbrani Üniversitesi'nce yapılan araştırmaya göre, cevap veren İsraillilerin yüzde 72'si, Filistinlilerle bir uzlaşma anlaşması için Başbakan Ariel Şaron'un kamuoyunu ikna edebileceği inancını taşıyor. 
     
</TEXT>
</DOC>
