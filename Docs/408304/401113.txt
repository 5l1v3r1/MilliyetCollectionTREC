<DOC>
<DOCNO> 401113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sontur04.html </URL>
<DATE> 2005/12/06/ </DATE>
<TIME> 07.55 </TIME>
<AUTHOR>  </AUTHOR>
<HEADLINE>
Üç yıllık ortağını mağazada kurşun yağmuruna tutup öldürdü 
</HEADLINE>
<TEXT>

     Erol AKKIR ANTALYA, DHA 

ANTALYA'da bir ayakkabı mağazası sahipleri arasında çıkan tartışmada Ahmet Doğaner, ortağı Yaşar Ertek'i tabanca ile öldürdü. 
     Cumhuriyet Caddesi'ndeki Doğaner Ayakkabı'nın sahiplerinden 51 yaşındaki Ahmet Doğaner, 3 yıllık ortağı Yaşar Ertek ile akşam saatlerinde mağaza içinde tartışmaya başladı. Sinirlerine hakim olamayan Doğaner, çekmecesinden çıkardığı tabancayla ortağının üzerine kurşun yağdırdı. Kanlar içinde kalan ve mağazanın ortasına yığılan 42 yaşındaki Yaşar Ertek, olay yerinde öldü. Ahmet Doğaner ise mağazadan çıkıp izini kaybettirdi. 
     Olaydan sonra mağazaya gelen eşi Şükran Ertek ile oğlu Yılmaz Uğur Ertek, sinir krizleri geçirdi. İki ortağın arasında uzun süredir anlaşmazlık olduğunu belirten Şükran Ertek, olaya anlam veremediğini söyledi. Ertek, polis tarafından güçlükle sakinleştirildi. 
     Polis, olaydan sonra kaçan evli ve 2 çocuk babası Doğaner'in yakalanması için araştırma başlattı. 
     
</TEXT>
</DOC>
