<DOC>
<DOCNO> 401190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/ekonomi/eko05.html </URL>
<DATE> 2005/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Galataport bir an önce çıksın' 
</HEADLINE>
<TEXT>


ANKARA AA 

Maliye Bakanı Kemal Unakıtan, Galataport özelleştirmesinde, onay sürecini uzun bulduğunu belirterek, "Bazı noksan evraklar istendi bizden. O evrakları da gönderdik. Bana göre bu kadar da beklememesi lazım. En nihayet 'evet' ya da 'hayır' denilecek. Uzun uzun hesap edilecek bir durum yok. Ülkenin menfaatine göre karar verirsiniz, geçer gider" dedi. 
Unakıtan, dün NTV'de katıldığı yayında, Galataport'la ilgili kendisine de bayram tatili nedeniyle evrakın ulaşımında gecikme olduğunun söylendiğini aktardı. 

'Kesinlikle af yok' 
Unakıtan, 2006'da kayıtdışı ekonomiyle mücadele için bir paket açıklayacaklarını, vergiye tabi gelirleri olduğu halde bunu bildirmeyenlere çok ağır cezalar getireceklerini bildirdi. 
Unakıtan ayrıca, Halk Bankası'nın da önümüzdeki yıl halka arz yoluyla özelleştirilmesinin gündeme gelebileceğini belirtti. 
Bakan Unakıtan, 'Servet affı gündeme gelebilir mi ' sorusuna, "Af diye bir şey bundan sonra kesin olarak gündemimizde olmayacaktır" dedi. Unakıtan, 2005 yılı için 29 milyar YTL bütçe açığı hesaplandığını, ancak yıl sonu gerçekleşmesinin 14-15 milyar YTL civarında olacağını kaydetti. 
Unakıtan, kamuoyunda '2B' olarak bilinen orman vasfını yitirmiş arazilerin satışına ilişkin olarak da şunları söyledi 
"Hazine bu alanlardan faydalanamıyor. Ne harç, ne vergi, hiçbir şey alamıyor. Hazine'nin hakkı, vatandaşın hakkı, bana göre gasp ediliyor. Neden Sistemin bozukluğundan. Bu problemi Türkiye'nin halletmesi lazım." 


</TEXT>
</DOC>
