<DOC>
<DOCNO> 401826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sontur43.html </URL>
<DATE> 2005/12/08/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
82 futbol hakemi, Fatih Altaylı hakkında suç duyurusunda bulundu 
</HEADLINE>
<TEXT>

     Gazeteci-yazar Fatih Altay hakkında, "Hakemler Bu Kadar" başlıklı yazısında hakaret unsuru bulunduğu iddiasıyla 82 futbol hakemi tarafından savcılığa suç duyurusunda bulunuldu. 
     Avukat Murat Söylemez tarafından 81 futbol hakemi adına İstanbul Cumhuriyet Başsavcılığı’na verilen suç duyurusu dilekçesinde, şikayetçi hakemlerin tamamının faal olarak Türkiye Süper Futbol Ligi’nde görev yaptığı, yeri geldiğinde Türkiye’yi yurtdışındaki müsabakalarda temsil eden futbol hakemleri oldukları belirtildi. 
     Futbolun günümüzde dünyada ve Türkiye’de kitleleri peşinden sürükleyen, insanların yoğun ilgi gösterdiği bir spor dalı olduğu kaydedilen dilekçede, futbol hakemliğinin de önem arz eden, insanlar ve olaylar üzerinde karar mekanizması olması nedeniyle zor bir görev olduğu ifade edildi. 
     Fatih Altaylı’nın "Fatih Altaylı Yanıtlıyor" başlıklı köşesinde 28 Kasım 2005 tarihinde yayınlanan "Hakemler Bu Kadar’ başlıklı yazısında şikayetçilere ağır itham ve saldırılarda bulunduğu öne sürülen dilekçede, Altaylı’nın kendisinden beklenen özeni göstermeden, kendi kişisel düşünceleriyle şikayetçileri toplum önünde küçük düşürdüğü, kişilik ve kariyerlerine tecavüz ettiği savunuldu. 
     Altaylı’nın yazısının çeşitli bölümlerinden örnekler verilen dilekçede, Altaylı’nın şikayetçileri "haysiyetsiz", "kukla" ve "uşak" olarak nitelendirdiği iddia edilerek, eyleminin "hakaret" suçunu düzenleyen TCK’nın 125. maddesinde tanımlandığı belirtildi. 
     Görev aldığı müsabakalarda bir kamu görevlisi olan şikayetçilere basın yoluyla hakaret edildiği öne sürülen dilekçede, gerekli soruşturma yapılarak Altaylı hakkında dava açılması istendi. 
     Avukat Söylemez tarafından hakem Mehmet Serdar Tatlı adına ayrıca yapılan suç duyurusu dilekçesinde de, Tatlı’ya ilişkin Altaylı’nın yazısındaki bölümlere yer verildi. 
     Dilekçede, aynı gerekçelerle Altaylı hakkında soruşturma yapılarak, dava açılması talep edildi. 
     
     "HAKEM CAMİASINI KUTLUYORUM" 
     Altaylı, hakkında yapılan suç duyurusuna ilişkin AA muhabirine şu değerlendirmede bulundu 
     "Hakem camiasını kutluyorum. Beni mahkemeye vererek ne kadar muhteşem hakemler olduklarını kanıtlamış olacaklar. Beni mahkemeye vereceklerine, yıllardır bir tek Türk hakemini Dünya Kupası ve Avrupa Şampiyonası finaline çağırmayan FIFA ve UEFA’yı mahkemeye versinler. Eğer dedikleri gibi şahane hakemler ise niçin bu dev organizasyonlarda Türk Milli Takımı yer aldığı zaman bile bir tek Türk hakemi yer almadı. Hakemlerin durumunun ne olduğunu hepimiz biliyoruz. Gazetelerin spor sayfaları ve spor programları bunları her gün çarşaf çarşaf yazıyor. Ama onlar beni mahkemeye veriyorlar. Bundan böyle ben de onlarla birer birer uğraşacağım. İlişkilerini, mal varlıklarını, ticari işlerini, buralardaki ortaklıklarını hepsini ortaya dökeceğim. Umarım beni o zaman da mahkemeye verirler." 
     
</TEXT>
</DOC>
