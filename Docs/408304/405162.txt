<DOC>
<DOCNO> 405162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sonyas09.html </URL>
<DATE> 2005/12/20/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Günde 20 sigara içilen evdeki çocuk 5 sigara içmiş gibi etkileniyor 
</HEADLINE>
<TEXT>

     Fırat Üniversitesi Tıp Fakültesi Öğretim Üyesi Prof. Dr. Yasemin Açık, günde 20 sigara içilen bir evdeki çocuğun, 5 sigara içmiş gibi dumandan etkilendiğini söyledi. 
     Prof. Dr. Açık, AA muhabirine yaptığı açıklamada, sigara nedeniyle 2030’lu yıllarda dünyada 10 milyon kişinin öleceğini, bu rakamın yüzde 70’inin gelişmekte olan ülkelerde olacağını belirtti. 
     Gelişmiş ülkelerde sigara kullanımına karşı yürütülen etkin mücadele sonunda sigara kullanım oranının düştüğünü, sigara üreticilerinin gelişmekte olan ülkelere yöneldiklerini söyleyen Prof. Dr. Açık, Türkiye’de sigaranın yol açtığı hastalıklar nedeniyle yılda 100 bin kişinin öldüğünü, sigaranın, 2.7 milyar dolar ekonomik kayba neden olduğunu bildirdi. 
     Prof. Dr. Açık, şöyle dedi 
     "Türkiye’de son 20 yılda sigara kullanım oranı yüzde 80 arttı. Yapılan araştırmalarda, erkeklerin yüzde 57’si, kadınların yüzde 13’ünün sigara kullandığı ortaya çıktı. Sigara içenlerin yüzde 56’sının, sigaraya 12 yaşından önce başladığı görülmektedir. 
     Elazığ’da yapılan araştırmalarda, sigara kullanımının erkek hekimlerde yüzde 55, öğretim üyelerinde 47, erkek ortaokul öğrencilerinde 33, erkek lise öğrencilerinde ise yüzde 41 oranında olduğu ortaya çıktı." 
     
     PASİF İÇİCİLİK 
     Prof. Dr. Yasemin Açık, sigara içilen bir ortamda sigara içmeyen kişinin dumana maruz kalması olarak ifade edilen pasif içicilerin de aktif içiciler gibi dumandan etkilendiğini söyledi. 
     Sigara dumanının yüzde 65’nin havaya karıştığını söyleyen Prof. 
     Dr. Açık, şöyle konuştu 
     "Türkiye’de çocukların yüzde 70’i, pasif içici konumunda. Pasif içiciler, sigara içenlerin yakalandıkları hastalıkların tümüne yakalanabilirler. Pasif içicilerinde de sigara içmeyenlere göre kalp damar hastalıklarına yakalanma riski yüzde 30 oranında artar. Eğer bir evde günde 20 sigara içiliyorsa, o evdeki çocuk günde 5 tane sigara içmiş gibi dumandan etkilenir." 
     
</TEXT>
</DOC>
