<DOC>
<DOCNO> 407902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sondun27.html </URL>
<DATE> 2005/12/30/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Talat'tan Maraş açıklaması... 
</HEADLINE>
<TEXT>

     KKTC Cumhurbaşkanı Mehmet Ali Talat, bütünlüklü bir çözüm gündeme gelmeden Maraş'ın Rumlara verilmesinin ya da askerin çekilmesinin söz konusu olamayacağını söyledi. 
     Cumhurbaşkanı Talat, Bayrak Televizyonu'nda BRT yayımlanan Akis programında, gazetecilerin gündeme ilişkin sorularını yanıtladı. 
     Bir soru üzerine, ''Maraş'ın ne para ne de bir liman karşılığında Rumlara devrinin söz konusu olamayacağını'' ifade eden Talat, Maraş'ın, ancak kapsamlı bir çözümün parçası olarak gündeme gelebileceğini kaydetti. 
     Talat şunları söyledi 
     ''1963'te ortağı olduğumuz hükümetten dışlandık. Bu konu bütünlüklü bir çözümün parçası olarak ortada durmaktadır. Maraş konusu da, mülkiyet konusu da, askerin adadan çekilmesi konusu da işte bu kapsam içerisinde ele alınabilir. Yani bunlar da bütünlüklü bir çözümün parçasıdır. Müzakere masasında Annan Planı sürecinde olduğu gibi bütünlüklü bir çözüm kapsamında bu konu gündeme gelebilir. Yoksa Maraş'ı vermek ya da asker çekmek şu ya da bu nedenle gündemde yoktur. Bütünlüklü bir çözümün unsurlarını ben şu anda teslim etmem.'' Talat, ''Siz Maraş'ı bir koz olarak mı görüyorsunuz '' sorusuna karşılık da ''Bütünlüklü bir çözüm içinde, müzakere sürecinde, evet bir koz olarak görüyorum'' dedi. 
     
     MÜLKİYET YASASI 
     Talat, Rumlara takas, tazminat ve mal iadesi öngören yeni mülkiyet yasasında kurulması öngörülen Mal Tazmin Komisyonu'nun üç ay içerisinde oluşturulacağını belirterek, Rumların mülkiyetle ilgili konularının değerlendirileceğini kaydetti. 
     Taşınmaz Malların Tazmini, Takası ve İadesi Yasası'nın Avrupa İnsan Hakları Mahkemesi'ni AİHM tatmin etmek üzere yapıldığını belirten Talat, AİHM'ye Rumlar tarafından taşınan mülkiyet konusundaki davaların sadece Türkiye'yi mahkum etme sonucunu doğurmadığını söyledi. 
     Cumhurbaşkanı Talat, AİHM'den çıkan sonuçların Kıbrıs Türkü için de önem taşıdığını, bu davalarla olası çözümün temel parametrelerinden biri olan iki kesimliliğin ortadan kaldırılmaya çalışıldığını ifade etti. 
     Talat, ''İşte bunun için bir taraftan AİHM'yi tatmin etmek diğer taraftan da iki kesimliliği güvence altına almak için yasal değişikliğe gidildi. Bunun için de bağımsız bir komisyon oluşturulacak'' diye konuştu. 
     Halen değişik kurumlara Rumların tapularıyla yaptıkları başvurular bulunduğuna işaret eden Talat, varolan ve yapılacak başvuruların yasal mekanizmanın oluşturulmasıyla değerlendirilmeye başlanacağını anlattı. 
     Cumhurbaşkanı Talat, ''Hedefimiz, Rumların, mülkleriyle ilgili başvuruda bulunabilecekleri bir iç hukuk yolu yaratmaktır, bunu yapmaya çalışıyoruz, mülkiyet konusunu çözme iddiasında değiliz. Mülkiyet konusu bütünlüklü bir çözüme ulaşılmasıyla çözümlenebilir. Biz bu aşamada sadece Rumların müracaat edebilmesi için bir iç hukuk yolu yaratıyoruz'' dedi. 
     Talat, komisyonun Rum başvurularına çare üretmeye başlamasıyla birlikte Ksenides Arestis davası konusunda da bir sonuç üreteceğini söyledi. Talat, bunun nasıl olacağını ise şu sözlerle özetledi 
     ''Sulh yolunu deneriz. Otururuz konuşuruz. Sulh yoluyla çözebilir miyiz bakarız. Her türlü olasılık mümkün. Parasını veririz, ya da malını verir gerekirse tazminat öderiz, ya da bir başka yol buluruz veya anlaşamayız.'' Cumhurbaşkanı Talat'ın bu sözleri üzerine, bir gazeteci, Arestis davasında konu olan mülkün Maraş kapalı bölgede olduğunu anımsatarak, ''Kapalı Maraş'taki malı mı iade edeceğiz '' diye sorması üzerine Talat, ''ihtiyaç doğması halinde Maraş'ın da açılabileceğini, bütün olasılıklara açık olduklarını'' söyledi. 
     Talat, Arestis davası konusunda AİHM'nin kararı ile ortaya çıkan durumun değerlendirilmesine devam edildiğini belirterek, konunun büyük daireye götürülüp götürülmemesi konusunda bir karar alınmadığını ifade etti. 
     Talat, başka bir soru üzerine, telefon dinleme konusunda yaygın bir veri bulunmadığını belirterek, Güney Kıbrıs'ta bu konunun ciddi bir sorun olduğuna işaret etti ve şunları söyledi 
     ''Telefonla aradığım diplomatlar telefonlarının dinlendiğini bildiklerinden bizimle telefonda konuşmaktan çekiniyorlar. 'Her zaman telefonda konuşmayalım. Bize bir randevu verin konuyu hemen görüşelim' diyorlar.'' 
     
</TEXT>
</DOC>
