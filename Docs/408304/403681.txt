<DOC>
<DOCNO> 403681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/soneko30.html </URL>
<DATE> 2005/12/15/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
TÜSİAD, "Sermaye Birikim Raporu"nu açıkladı 
</HEADLINE>
<TEXT>

     Türk Sanayicileri ve İşadamları Derneği'nin TÜSİAD , 1972-2003 döneminde sermaye birikim hızının yıllık ortalama yüzde 5.2 düzeyinde olduğunun tahmin edildiğini açıkladı. 
     TÜSİAD'ın ''Türkiye Ekonomisinde Sermaye Birimimi, Verimlilik ve Büyüme Uluslararası Karşılaştırma ve AB'ye Yakınsama Süreci'' başlıklı raporunda 1972-2003 döneminde sermaye birikim hızının tarım, sanayi ve hizmetler sektörlerinde sırasıyla yüzde 3.1, yüzde 4.1 ve yüzde 6 dolayında gerçekleştiği belirtildi. 
     1980'li yıllarla birlikte uygulamaya konulan dışa açık ve piyasa ekonomisi kuralları çerçevesinde ekonomik büyümenin hızlandırılmasının amaçlandığı büyüme strateji döneminde sermaye birikimi hızında gerileme yaşandığı belirtilen raporda, bu dönemde sermaye birikim hızındaki gerilemeyle ilişkili olarak ekonomik büyüme oranında yavaşlama görüldüğü belirtildi. Raporda, ancak 1980 öncesi dönemde özellikle imalat sanayinde yaratılan üretim kapasitesinin daha etkin kullanılması sonucu ekonomik büyümedeki yavaşlamanın sermaye birikim hızındaki yavaşlamadan çok daha düşük bir düzeyde gerçekleştiği vurgulandı. 
     Raporda yer alan görüşlerden bazıları şöyle sıralandı 
     -Sermaye birikimindeki yavaşlamanın da etkisiyle Türkiye ekonomisinin istihdam yaratma performansında sınırlı düzeyde bir gerileme yaşanmıştır. 
     -1972-2003 döneminde üretim ve istihdamda tarım sektörünün payı azalmış, sanayi ve hizmetler sektörlerinin payları artmıştır. Aynı dönemde, sermaye birikiminde tarım ve sanayi sektörlerinin payları azalırken hizmetler sektörünün payı artmıştır. 
     -İncelenen dönem içinde ekonomi genelinde, işgücü verimliliği artışında bir gelişme sağlanamamış, sermaye verimliliğinde gerileme görülmüş, toplam faktör verimliliğinde ise sınırlı düzeyde bir artış kaydedilmiştir. Verimlilik göstergelerinde sağlanan iyileşme genel olarak 1980'li yıllarda gerçekleşmiş izleyen yıllarda zayıflama yaşanmıştır. 
     -Tarım ve hizmetler sektörlerinde verimlilik göstergeleri oldukça zayıf iken, imalat sanayi başta olmak üzere sanayi sektörü güçlü bir performans sergilemiştir. Sanayi sektöründe sermaye birikim hızının gerilemesine karşın verimlilik göstergelerinin iyileşmesinde mevcut üretim krapasitesinin genişleyen pazar ölçeği ve iyileşen rekabet ortamı nedeniyle daha etkin kullanılması rol oynamıştır. 
     -2002-2003 döneminde, sanayi sektörü başta olmak üzere, sektörlerin verimlilik göstergelerinde iyileşme yaşanmıştır. Uygulamaya konulan yapısal değişim politaklarıyla ilişkili olarak ekonomik ve siyasi istikrarda sağlanan gelişmeler bu sonuçta etkili olmuştur. 
     -Bu çalışmada sunulan veriler uygulanan büyüme stratejileri açısından değerlendirildiğinde, dışa açık büyüme stratejisinin uygulandığı sermaye birikimi, büyüme ve istihdam performansında beklenen gelişmelerin henüz gerçekleşmediği ortaya çıkmaktadır.'' 
     
</TEXT>
</DOC>
