<DOC>
<DOCNO> 402465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/yazar/guclu.html </URL>
<DATE> 2005/12/11/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Baba Beni Okula Gönder, Mardin ve OKS 
</HEADLINE>
<TEXT>


Milliyet, medya kuruluşları içinde, dünden bugüne, hiç tartışmasız, sosyal sorumluluğu en yüksek kurum. Yaklaşık 25 yıldır bu ailenin bir parçası olarak bu onuru, yakinen yaşıyorum. Perşembe günü Mardin'de Milliyet'te çalışıyor olmanın, sizlerle bu ülkenin geleceği için ortak kampanyalar düzenlemenin ve inatla ille de eğitim demenin gururunu, bir kez daha ta derinlerde hissettim. 
Milliyet'in katkılarıyla açılan Mardin Kız Öğrenci Yurdu'nu gezerken, benim gördüklerimi, hissettiklerimi keşke herkes görüp yaşayabilseydi. Tören faslı bitmiş yatakhaneler geziliyordu. Hemen her öğrenci bu bizim odamız, bu benim yatağım demenin keyfini yaşıyordu. Hele bazıları vardı ki, tıpkı bir annenin çocuğunu okşadığı gibi, tıpkı hayatının en değerli armağanını almış bir çocuk gibi, yatağını, nevresimini ve ranzasını okşuyordu. Belli ki birçoğunun, ilk kez, ortak da olsa bir odası, yatağı ve böylesine pırıl pırıl nevresim takımı oluyordu. Yemekhaneyi, duşları, etüt odalarını gezerken de aynı keyfi yaşıyorlardı. Daha önce açtığımız okul ve yurtlarda internet odası da vardı. Burada da olacak. Onların bilgisayarlara bakarken, dokunurken, bunu ben de kullanabilecek miyim derken yaşadıkları heyecanı, gururu ve hayallerinin sonsuzluğunda dalıp giden gözlerini görmeliydiniz. 
Baba Beni Okula Gönder kampanyası, Hanzade Doğan'ın Milliyet'e yakışır yeni bir kampanya daha arayışının son ürünü. Maddi ve manevi olarak öylesine gönülden destekliyor ki, Milli Eğitim Bakanı Çelik'in söylemiyle, o bu kampanyanın her yönüyle "Ana"sı. Sedat Ergin'in dile getirdiği gibi de kampanyamız, ülkemizde okula gidemeyen tek kız öğrenci kalmayıncaya kadar devam edecek. 
Milliyet okuru olarak bu çorbanın tuzu, biberi de sizlersiniz. Türkiye'nin dört bir yanını gezerken, kapısında Milliyet tabelası gördüğünüz her yurt ve okul, sizin de eseriniz. Kapısından "Ben de Milliyet okuruyum" diyerek gururla girin, gezin ve sevgili öğrencilerimizin yaşama sevincini ve hayallerini paylaşın. Büyük keyif alacaksınız. 
Baba Beni Okula Gönder kampanyası sizlerin desteğiyle büyüdü, meyvelerini vermeye başladı, yine sizlerin katkılarıyla, her türlü olanaktan yoksun çocuklarımıza, hayalini bile kuramadıkları bir gelecek sunmaya devam edecek. 
23 Nisan'da başlayan kampanyamız çerçevesinde bugüne kadar 20 trilyon lira toplandı. 8 öğrenci yurdu açıldı, 3 bin 600 öğrenciye de burs olanağı sağlandı. Henüz 7,5 ay oldu. Birinci yılda hedef 17 yurt ve 10 bin öğrenciye burs. Ama sizlerin desteğiyle bu çıta çok daha yükseklere çıkabilir. 
İnanın ki, bir öğrenciye bir burs, bir yatak ve aydınlık bir gelecek sunmaktan daha büyük bir onur olamaz. Ülkeye hizmetin en kutsal yollarından birisi de bu. Gelecek için bir mum yakanlara ve yakacaklara canı gönülden teşekkürler... 
Mardin, kültür mozaiğinin en renkli olduğu kentlerimizden birisi. Mezopotamya Ovası ayaklarının altında. 13 ve 14. yüzyıllarda, dünyanın en önemli eğitim, bilim ve kültür merkezlerinden birisi olmuş. Eski Mardin'i gezerken bunu fazlasıyla hissedebiliyorsunuz. Yüz yıllarca büyük handikaplar yaşamış. Ama sanki makus talihi dönmek üzere. Vali Temel Koçaklar'ın kente tayiniyle her şey değişiyor. O çok eskilerde kalan muhteşem günlerin sinyalleri geliyor. Eşi de kendisi gibi bir eğitim sevdalısı olan Koçaklar, biraz daha Mardin'de kalırsa, o yıllardır özlemini duydukları fakültelere de, üniversiteye de kavuşurlar. Bunu da fazlasıyla hak ediyorlar... 

OKS tercihleri 
Anadolu liseleri ve kolejlere girişin artık tek sınavla gerçekleşeceğini ama tercih listelerinin ve yerleştirmenin ayrı ayrı yapılacağını, dün duyurmuştuk. Konunun uzmanlarından tek sınava alkış, kademeli tercihe ise müthiş tepki var. Bakan Çelik'e duyurulur. 
Özetin özeti Türkiye'de güzel şeyler de oluyor. Örnek mi İşte Baba Beni Okula Gönder kampanyası. İşte Vali Koçaklar ve Mardin... 



</TEXT>
</DOC>
