<DOC>
<DOCNO> 400388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/spor/spo01.html </URL>
<DATE> 2005/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen'in şifresi 
</HEADLINE>
<TEXT>


Zenit maçında iyiler arasında kendini gösteren tecrübeli futbolcu, kondisyoner Jean Charles Trouabal'e emanet edildi. Eski bir atlet olan Trouabal, Sergen'i maçlara özel olarak hazırlıyor 

BİLAL MEŞE 


Sergen Yalçın, kondisyoner Jean Charles Trouabal'a emanet edildi. Kilosunun fazlalığı ve çalışmadığı gerekçesiyle, Rıza Çalımbay döneminde forma bulamayan tecrübeli futbolcu, Zenit karşısında görev yaptığı süre içerisinde olumlu puan topladı. Eski bir atlet olan Trouabal, Teknik Direktör Jean Tigana'nın direktifleriyle Kaptan Sergen Yalçın'a adeta gözü gibi bakıyor. 
Zenit maçı öncesinde medikal sorunları olmamasına karşın takımla birlikte çalışmayan Sergen Yalçın'ı bu karşılaşmaya Trouabal'ın hazırladığı kaydedildi. 
Tigana'yı göklere çıkaran Sergen ise, hocasını "Düzgün bir adam" olarak tanımladı. Siyah - beyazlıların Kaptanı, konuşmasına şöyle devam etti "Beni iyi tanırsınız. Hocalar konusunda pek yorum yapmam, çünkü bu benim işim değil. Ama Tigana'yı çok sevdim. Hocalığı, oyun taktiği, insan ilişkileri üst düzeyde. İnanılmaz bir pozitif enerjisi var, bu da beni çok etkiledi. En önemlisi dürüst ve adaletli olması. İnşallah bu hocayı kaybetmeyiz, yeni sezonda da takımın başında olur. İddia ediyorum, Tigana önümüzdeki sezon Kartal'ı uçurur." 

Zenit 11'i tuttu 

SERDAR SARIDAĞ 

Beşiktaş Teknik Direktörü Jean Tigana, Vestel Manisaspor maçında da, Zenit karşısına çıkardığı ilk 11'i oynatacak. Sivasspor maçının ardından sol arka adalesinde ödem belirlenen Tümer'in sakatlığı h l geçmezken, bu oyuncuyla birlikte, sakatlığı süren Gökhan, Ahmet Dursun ve Tayfur da bugünkü mücadelede forma giyemeyecek. 
Vestel maçının provasını dün basına ve taraftara kapalı olarak tamamlayan siyah - beyazlılar, taktik ağırlıklı bir program uyguladı ve kampa girdi. Sivas maçında kırmızı kart gören Ailton ve Koray, tedbirli olmaları nedeniyle bugün görev yapamayacak. 

Ailton bıkmış 

Sivasspor maçında kırmızı kart görerek büyük eleştiri toplayan Ailton, Alman basınına, Beşiktaş'tan bir an önce ayrılmak istediğini söyledi. 
Almanlar'ın ünlü gazetesi Bild'e konuşan Brezilyalı futbolcu, "Beşiktaş'ın beni en kısa sürede bırakması için duacıyım" diye konuştu. 
Schalke 04 forması altında önceki sezon Almanya'da gol kralı olan, ancak Türkiye'de istikrarlı bir performans ortaya koyamayan Sambacı, alışamadığını ifade etti. Alman Ligi'nde Werder Bremen ve Schalke 04 takımlarında görev yapan golcü, "Buradaki hayata alışamadım. En kısa süre içinde Dortmund formasını giymek istiyorum" diye konuştu. 
Golcüleri Jan Köller ve Lars Ricken sakatlandığı için forvette sıkıntı yaşayan Dortmund, Bundesliga'da 6. sırada bulunuyor. Alman ekibinin, Ailton ile bir ön görüşme yaptığı da ifade edildi. 

Beşiktaş - V. Manisa 

Kadrolar 
Beşiktaş 
Cordoba 
A.Tandoğan 
A.Dursun 
M.Doğan 
Çağdaş 
Okan 
Sergen 
A.Hassan 
İ.Üzülmez 
İ.Akın 
İ.Toraman 

V. Manisa 
Bülent 
D'Haene 
Yunus 
Johana 
Gürol 
Yılmaz 
S. Dökme 
Caner 
H. Balta 
Zafer 
Sinan 

STAT BJK İnönü, SAAT 19.00 
HAKEM İsmet Arzuman, YAYIN Lig TV, CEZALI Koray, Ailton, Beşiktaş , Meduna V.Manisa , SAKAT Tümer, Ahmet Dursun, Gökhan, Tayfur Beşiktaş , Uğur, Mahmut, Kenan, Murat Özkan Vestel Manisa 


</TEXT>
</DOC>
