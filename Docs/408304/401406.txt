<DOC>
<DOCNO> 401406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sonsiy17.html </URL>
<DATE> 2005/12/07/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
CHP'li Koç, "Demokrasi araçtır" diyen Erdoğan'a yüklendi 
</HEADLINE>
<TEXT>

     CHP Grup Başkanvekili Haluk Koç, Başbakan Recep Tayyip Erdoğan’ın, üst kimlik ve vatandaşlık kavramları konusunda yaptığı değerlendirmelerin ülke bütünlüğüne zarar verdiğini ileri sürerek, "Başbakan, ’Demokrasi araçtır’ söylemiyle kendi kafasındaki ümmet anlayışına gidecek yolun taşlarını döşüyor" dedi. 
     Koç, TBMM’de düzenlediği basın toplantısında, Türkiye’yi yöneten kadroların, ülke gerçeğini yansıtmayan ve ülke bütünlüğüne zarar veren açıklamalarda bulunduğunu öne sürdü. 
     Başbakan Erdoğan’ın, okyanus ötesinde yaptığı değerlendirmelerle bu sürece olumsuz katkılarını sürdürdüğünü iddia eden Koç, "Sayın Başbakan, mikrofonları ve konuşmayı çok seviyor. Ancak birilerinin ona, Türkiye Cumhuriyetinin Başbakanı olduğunu hatırlatmasında yarar var" dedi. 
     Başbakanın, üst kimlik ve vatandaşlık konusundaki açıklamalarını "bilinçli yapıp yapmadığı konusunda" bilgi sahibi olmadığını belirten Koç, şöyle devam etti 
     "Eğer bu sözler bilinçli ise sayın Başbakan, Türkiye’yi büyük sıkıntılara sokacak bir anahtar kullanıyor demektir. Yok eğer bunlar bilinçsiz yapılan değerlendirmeler ise bunu, donanım ve bilgi eksikliği olarak değerlendirebiliriz. 
     Başbakanın ağzından, okyanus ötesinde bir bakla çıktı ve şifre çözüldü. Başbakan, ’demokrasinin bir araç olduğunu ve demokrasi tramvayının son sürat gittiğini’ söyledi. Evet, Başbakan yıllar önce de ortaya koyduğu söylemlerindeki amacına ulaşmak için demokrasinin bir araç olduğunu ve bu amaca doğru hızla yüründüğünü söyledi. 
     Başbakanın pusulası, Yeni Zelanda ve Avustralya’da da şaşmamıştır. 
     Kendi amacını ve doğrularını söylemeye devam etmiştir. 
     Ben artık tüm yönleriyle gerçek amacını ortaya koyan bu söylemlere umarsız ve duyarsız kalanlara ve toplumun saf kesimine sesleniyorum artık durum çok ciddidir ve ciddi bir özeleştiri yapma zamanı gelmiştir. Başbakan, bilinçli olarak demokrasi, üst kimlik konusu ve ülke gerçeklerinden habersiz görünüyor. Başbakan, kendi kafasındaki ümmet anlayışına gidecek yolun taşlarını döşüyor. Sayın Başbakan, bu yaklaşımları ile emperyalist bir dayatma içindedir." 
     
     "ATEŞ DENİZİNDE MUMDAN GEMİLER..." 
     AK Parti içinde Başbakanın bu söylemlerinden rahatsız olan birçok kişinin bulunduğunu ileri sürerek, onlar için de bir özeleştiri yapma zamanı geldiğini söyleyen Koç, "Başbakan, ateş denizinde mumdan gemiler yüzdürmeye çalışıyor. Bu gemiler nereye kadar gider sayın Başbakan..." dedi. 
     Yaşanan tartışmaların gerçek dindar ve mütedeyyin Müslümanları çok üzdüğünü, Başbakan Erdoğan’ın yaptığı açıklamalarla en büyük kötülüğü bu insanlara yaptığını savunan Haluk Koç, şunları kaydetti 
     "Başbakan, artık bu kafa karışıklığına son vermelidir. Okyanus ötesinde ’Üst kimliğimiz dindir’ demiş. Peki üst kimliğimiz din ise bugün Irak’ta yaşananları nasıl izah edeceğiz. Orada yaşayan insanlar Müslüman değil mi Başbakanın sözlerinin yanlışlığı, yaşanan Irak pratiği ile ortadadır." MİT Müsteşarı’nın, "terör örgütü elebaşı ile görüşmesi ve bu görüşmenin haber yapılması" ile ilgili soru üzerine, "Yakında İmralı muhabirliği gibi bir görevlendirme de olabilir" diyen Koç, "kadınlara özel cami" konusundaki soruyu karşılık, bu tür konuları tartışmanın doğru olmadığını ifade etti. 
     Haluk Koç, AK Parti Balıkesir Milletvekili Turhan Çömez’in, bugün gazetelerde yer alan değerlendirmelerinin hatırlatılması üzerine, " Siyaset, uzun soluklu bir iştir. Bizim uzun zamandır dile getirdiğimiz hassasiyetleri, bugün artık iktidar partisi mensupları da dile getirmeye başladı. Sayın Çömez’in bu değerlendirmelerini biz 3 yıldır söylüyoruz" diye konuştu. 
     
</TEXT>
</DOC>
