<DOC>
<DOCNO> 400247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/son/soneko02.html </URL>
<DATE> 2005/12/03/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Faiz, kasımda enflasyonun altında ezildi 
</HEADLINE>
<TEXT>

     Vadeli YTL mevduat ve YTL cinsinden Devlet iç borçlanma kağıtlarının kasım ayı faiz getirisi enflasyonun altında kalırken, kasım ayında borsa ve altın yatırımcısı reel kazanç sağladı. Diğer tasarruf araçlarına yatırım yapanlar reel kayıp yaşadı. Ancak yılın ilk 11 ayı ve son bir yıl itibariyle döviz yatırımcıları büyük oranlarda reel kayıplara katlanırken, YTL cinsinden araçların tümü önemli ölçüde reel kazanç sağladı. 
     ANKA’nın yaptığı belirlemeye göre, kasım ayında borsa ve altın dışındaki bütün yatırım araçları yatırımcısına kaybettirdi. Türkiye İstatistik Kurumu’nun TÜİK kasım ayı için yüzde 1.4 olarak açıkladığı tüketici fiyatları endeksindeki TÜFE artıştan arındırıldığında Borsa’nın yatırımcısına reel olarak yüzde 17.52 oranında getiri sağladığı belirlendi. 
     Borsa’ya yatırım yapanlar ocak-kasım döneminde ise reel olarak yüzde 42.19 oranında kazanç elde etti. Borsa yatırımcısının son bir yıllık kazancı ise reel olarak yüzde 57.41 olarak hesaplandı. 
     
     ALTIN REEL OLARAK YÜZDE 4.47 KAZANDIRDI 

     Altına yatırım yapanlar ise kasım ayında reel olarak yüzde 4.47 oranında kazanç elde etti. Altın yatırımcısının ocak-kasım dönemindeki reel kazancı ise yüzde 5.76’ya ulaştı. Altına yatırım yapanların son bir yıllık dönemde ise reel olarak yüzde 4.31 oranında reel kayıp yaşadığı belirlendi. 
     
     DEVLET İÇ BORÇLANMA SENETLERİ 

     Kasım ayında Devlet iç borçlanma senetlerine yatırım yapanların ise reel olarak yüzde 0.27’yle yüzde 0.17 arasında değişen oranlarda kayıp yaşadığı tespit edildi. 
     Devlet iç borçlanma senetlerine yatırım yapanların reel kaybı 3, 12 ve 15 ay vadelilerde yüzde 0.27, 6 ve 9 ay vadeli kağıtlarda da yüzde 0.17 olarak gerçekleşti. 
     Devlet iç borçlanma senetlerine yatırım yapanlar ocak- kasım döneminde ise reel olarak yüzde 7.01’ye yüzde 11.08 arasında değişen oranlarda kazanç elde etti. Devlet iç borçlanma senetlerinin reel getirisi üç ay vadelide yüzde 7.01, altı ay vadelilerde yüzde 7.75, dokuz ay vadelilerde yüzde 8.88, 12 ve 15 ay vadelilerde ise yüzde 11.08 olarak gerçekleşti. Devlet iç borçlanma senetlerinin yıllık bazda reel olarak yüzde 8.20’yle yüzde 16.55 arasında değişen oranlarda kazanç sağladığı belirlendi. Üç ay vadeli iç borçlanma kağıtlarında tutulan tasarruflar yıllık yüzde 8.20, 6 ay vadeliler yüzde 9.35, 9 ay vadeliler yüzde 11.35, 12 ay vadeliler yüzde 12.32 ve 15 ay vadeliler de yüzde 16.55 reel kazanç sağladı. 
     
     DÖVİZDE REEL KAYIP 

     Döviz yatırımcısının reel zararı kasımda da artarak devam etti. Kasım ayında euroda yüzde 3.06, dolarda yüzde 0.77’lik reel kayıp oluştu. 1 dolar artı 0.77 eurodan oluşan döviz sepetinde ise kasım ayında yüzde 1.87’lik reel kayıp gerçekleşti. Sterlin ve yen ise yatırımcısına reel olarak yüzde 3.79 oranında kaybettirdi. Ocak-kasım döneminde euroda yüzde 18.71 dolarda yüzde 5.82, sterlinde yüzde 15.89, yende yüzde 19.27 oranında reel zarar oluştu. Son bir yıl itibariyle ise euro yatırımcısı reel olarak yüzde 21.94, dolar yatırımcısı yüzde 12.03, sterlin yatırımcısı yüzde 20.18, yen yatırımcısı ise yüzde 24.28 oranında zarara uğradı. 
     
     MEVDUAT DA KAYBETTİRDİ 

     Tasarruflarını vadeli YTL mevduatta tutanlar da kasımda bir ay vadeli mevduatta yüzde 0.02, bir yıl vadelide ise yüzde 0.04 oranında reel kayıp yaşadı. Üç ay vadeli mevduatta reel kayıp ya da kazanç oluşmazken, altı ay vadeli mevduat ise yatırımcısına yüzde 0.01 oranında kazanç sağladı. 
     YTL vadeli mevduatlar ocak-kasım döneminde ise tasarruf sahibine yüzde 8.26’yla yüzde 8.23 arasında değişen oranlarda reel getiri sağladı. YTL mevduat sahibinin 11 aylık reel kazancı bir ay vadelide yüzde 8.40, üç ay vadelide yüzde 8.73, altı ay vadelide yüzde 8.45 ve bir yıl vadelide ise yüzde 8.26 olarak gerçekleşti. 
     Son bir yıllık dönemde bir ay vadeli YTL mevduat tasarruf sahiplerine yüzde 9.75, üç vadeli mevduat yüzde 10.16, altı ay vadeli yüzde 9.83 ve bir yıl vadeli ise yüzde 
     9.65 oranında reel getiri sağladı. 
     
</TEXT>
</DOC>
