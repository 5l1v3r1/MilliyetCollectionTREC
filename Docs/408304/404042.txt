<DOC>
<DOCNO> 404042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sonsiy18.html </URL>
<DATE> 2005/12/16/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Altemur Kılıç Pamuk hak ettiği cezayı görmelidir 
</HEADLINE>
<TEXT>

     Gazeteci-yazar Altemur Kılıç, "Orhan Pamuk’un, büyük bir yazar ve romancı olarak Türkiye’ye hakaret etmeye hakkı olduğuna inanmıyorum. Hak ettiği cezayı görmelidir" dedi. 
     Kılıç, Pamuk’un davasının görüldüğü Şişli Adliyesi’nden ayrılırken, gazetecilerin soruları üzerine mahkemenin en iyi kararı vereceğine inandığını söyledi. 
     "Pamuk’un büyük bir yazar ve romancı olarak Türkiye’ye hakaret etmeye hakkı olduğuna inanmıyorum. Hak ettiği cezayı görmelidir" diyen Kılıç, Orhan Pamuk’un ayrıca "terörü teşvik ve tahrik" suçundan da yargılanması gerektiğini savundu. 
     Türk mahkemelerine itimadının tam olduğunu vurgulayan Kılıç, "Ama Avrupalıların, Olli Rehn’in ’Bu dava ile Türkiye yargılanıyor’ demesini kabul etmiyorum. Burası Avrupa’nın müstemlekesi değildir ve asla olmayacak" dedi. 
     Davaya müdahil olmak için dilekçe verdiğini anımsatan Kılıç, "Pamuk, koruma altında olamaz" diye konuştu. 
     Hukukçular Birliği’nden avukat Kemal Kerinçsiz ise duruşma salonunun dışında istenmeyen olaylar olduğunu söyledi. 
     Kerinçsiz, mahkemenin verdiği durdurma kararını "makul bir karar" olarak değerlendirdi. 
     Şikayetçi Mehmet Özet de, "Yüce Türk adaletine güveniyorum. Bu dava bizim davamız değil, Türk milletinin davasıdır. Adalet Bakanlığı da karar verecek ve dosyayı mahkemeye gönderecektir. Pamuk’un yargılanması kanaatini taşımaktayım" diye konuştu. 
     
</TEXT>
</DOC>
