<DOC>
<DOCNO> 402536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/son/sonspo14.html </URL>
<DATE> 2005/12/11/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Amatör küme maçında saha karıştı... 2 kişi gözaltına alındı... 
</HEADLINE>
<TEXT>

     Konya'nın Akşehir İlçesi'nde Akşehirspor ile Huğluspor arasındaki amatör küme maçının ardından iki takımın futbolcuları ve taraftarları arasında çıkan kavgada 2 kişi gözaltına alındı. 
     Alınan bilgiye göre, Konya 1. Amatör Küme Süper Ligi takımlarından Akşehirspor ile Huğluspor, Akşehir'deki Nasreddin Hoca Stadı'nda karşılaştı. 
     İlk yarısı 1-1 biten maçın 90 dakikası, 2-2 sona erdi. Maç sırasında her iki takımın taraftarlarının birbirlerine çirkin tezahüratta bulunması nedeniyle yaşanan gerginlik, hakemin bitiş düdüğünden sonra daha da tırmandı. 
     Maçın bitimiyle önce futbolcular arasında başlayan kavga, daha sonra taraftarların da katılmasıyla büyüdü. Taraftarlar, tribünlerden ellerine geçirdikleri pet şişeler ve taşları sahadaki oyunculara attı. 
     Saha içindeki gerginlik, polisin müdahalesiyle yatıştırıldı. Bu arada, taraftarlar arasındaki kavga stat dışına taşındı. 
     Polisin müdahale ettiği olayda 2 kişi gözaltına alındı. Yetkililer, kavgada çekilen fotoğraf ve kamera görüntülerinin inceleneceğini söylediler. 
     
</TEXT>
</DOC>
