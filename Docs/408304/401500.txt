<DOC>
<DOCNO> 401500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sonyas17.html </URL>
<DATE> 2005/12/07/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
İnternette ".eu" uzantısı çılgınlığı 
</HEADLINE>
<TEXT>

     AB Komisyonu'nun bugün dağıtmaya başladığı yeni ''.eu'' alan adlarına ilk günden 100 binden fazla kayıt başvurusu geldi. 
     Komisyon'un ''.eu'' uzantısını dağıtmak için oluşturduğu kar amacı gütmeyen Eurid adlı şirket, yeni alan adlarına büyük talep bulunduğunu belirterek, en talep edilen alan adının ''sex.eu'' olduğunu, bunu turizm, eğlence ve oyun alanlarında 12 başlıca talebin izlediğini kaydetti. 
     Eurid'den yapılan açıklamada, kayıt işleminin TSİ 12.00'de başlamasıyla ilk 15 dakikada 40 binden fazla talebin geldiği ve bir süre sonra saniyede 60 talebin gelmeye başladığı belirtildi. 
     İlk üç saat içinde 95.370 alan adı talebi geldiği belirtilirken, yüzde 35 ile en çok talebin Almanya'dan geldiği, bu ülkeyi yüzde 12 ile Fransa ve Hollanda'nın, yüzde 10 ile İngiltere'nin ve yüzde 6 ile Belçika'nın izlediği kaydedildi. 
     AB Komisyonu'nun Bilgi Toplumu'ndan sorumlu üyesi Viviane Reding'in sözcüsü Martin Selmayr, ''herşeyin çok iyi gittiğini'' söyledi. 
     Reding de, ''.eu'' uzantısının, dünyada yaklaşık 40 milyon siteyi kapsayan meşhur ''.com'' gibi önemli bir uzantı olmasını umduğunu belirtti. 
     ''.eu'' uzantısını yönetmek ve kayıt işini yapmakla yükümlü Eurid, AB ülkelerinin yanı sıra ABD ve veya Japonya'daki kullanıcıların taleplerini de karşılamak üzere 779 kayıt bürosuna akredite bulunuyor. 
     
</TEXT>
</DOC>
