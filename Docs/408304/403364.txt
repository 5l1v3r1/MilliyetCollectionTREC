<DOC>
<DOCNO> 403364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/soneko18.html </URL>
<DATE> 2005/12/14/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Coutier Türkiye'ye yatırım yapmak, diğerlerine göre zor değil 
</HEADLINE>
<TEXT>

     Zuhal Uzundere AA 

Otomotiv ana sanayiine parça üreten Fransız MGI Coutier'nin Yönetim Kurulu Başkanı Andre Coutier, Türkiye'de yatırım yapmanın diğer ülkelere yatırım yapmaktan daha zor olmadığını söyledi. 
     Coutier, yeni fabrikalarının açılış törenine katılmak üzere geldiği Bursa'da AA muhabirine yaptığı açıklamada, 33 yıl önce Fransa'nın Jüra bölgesinde bulunan küçük bir köyde iki kardeşiyle birlikte kurduğu MGI Coutier'nin, Peugeot, Citroen ve Renault gibi dünya markalarıyla çalıştığını anlattı. 
     Kardeşleriyle birlikte önlerine çıkan iş potansiyelini kavrayarak oto donanımları konusunda faaliyet göstermeye başladıklarını ifade eden Coutier, 1990 yılında İspanya'nın ardından ikinci olarak Türkiye'ye yatırım yaptıklarını, şu anda Çin, Tunus, İtalya, Arjantin, İngiltere, Brezilya, Meksika, Hindistan ve Romanya'da fabrikalarının bulunduğunu, çok yakında İran'da da yatırıma girişeceklerini bildirdi. 
     Coutier, yatırım dendiği zaman ilk olarak çalışan sayısına baktıklarını dile getirerek, şöyle konuştu 
     ''Bir yatırımda, çalışan sayısı mutlaka 500 kişiye ulaşmalıdır. Uzun yıllardır, yaklaşık 15 yıldır biz dış ülkelere yatırım yapıyoruz. Bu çok kolay değil. Katedilmesi gereken uzun yollar var. Ancak bunun bir şekilde yapılması gerekiyor. Son olarak, Bursa Çalı Sanayi Bölgesi'nde bulunan fabrikamızı, NOSAB'da daha büyük bir alanda yaptırdığımız tesise taşıdık. Türkiye'de yatırım yapmak, diğer ülkelere yatırım yapmaktan daha zor değil.'' 
     
     15 YILDIR TÜRKİYE'DE FAALİYET GÖSTERİYORUZ'' 
     Türkiye'nin konum itibariyle çok önemli bir ülke olduğunu ifade eden Coutier, yıllık cirolarının avro cinsinden 420, YTL cinsinden ise 700 milyona ulaştığını vurguladı. 
     Dünya çapındaki fabrikalarında toplam 4 bin çalışanlarıyla tanınmış otomobil firmalarına parça ürettiklerine işaret eden Coutier, ''15 yıldır Türkiye'de faaliyet gösteriyoruz, aradan geçen zamanda Türkiye, kalite açısından çok büyük gelişme gösterdi. Şu anda merkezimiz olan Fransa'da ne üretebiliyorsak, Türkiye'deki fabrikamızda da aynısını üretebiliyoruz. Üretimin yüzde 40'ı yerel ihtiyaçları karşılarken, kalan yüzde 60'lık bölüm Fransa'ya ihraç ediliyor'' dedi. 
     Coutier, Türkiye'nin AB üyeliği konusuna değinirken de ''Türkiye'nin AB ile entegre olmasının çok iyi olacağını düşünüyorum. İş dünyası temsilcisi olarak Türkiye'nin mutlaka AB'ye girmesi gerektiğini düşünüyorum. Ancak, işin politik yanını bilmiyorum. Fransa olarak politikamızın temelinde Türkiye'nin AB'ye entegrasyonu var'' diye konuştu. 
     
</TEXT>
</DOC>
