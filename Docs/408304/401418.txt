<DOC>
<DOCNO> 401418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sonsiy29.html </URL>
<DATE> 2005/12/07/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
TBMM'de "kredi kartı faizi" polemiği 
</HEADLINE>
<TEXT>

     TBMM Genel Kurulu’nda, CHP’nin, kredi kartı faizlerinin düşürülmesini öngören kanun teklifinin gündemin ön sıralarına alınmasına ilişkin grup önerisi kabul edilmedi. 
     Grup önerisinin lehinde söz alan CHP Malatya Milletvekili Ferit Mevlüt Aslanoğlu, 2 yıl önce kendisinin hazırladığı kanun teklifinin, iktidarın da desteğiyle doğrudan Meclis gündemine alındığını hatırlatarak, teklifin, kredi kartı kullanımının tüketici hakları kapsamına alınmasını ve faizlerin düşürülmesini öngördüğünü söyledi. 
     Konut, otomobil ve tüketici kredilerinin faiz oranlarından örnekler veren Aslanoğlu, bu kredilere yıllık en fazla yüzde 20 civarında faiz uygulandığını, kredi kartı faizlerinin ise yüzde 100 oranında bulunduğunu anlattı. 
     Aslanoğlu, "Bir vatandaş mobilya almak için tüketici kredisi alırsa, yıllık yüzde 20 faiz ödüyor, kredi kartı kullanırsa yüzde yıllık yüzde 100 faiz ödüyor. Yazıktır, kurtaralım bu insanları" diye konuştu. 
     Kanun teklifinin Meclis gündemine alınmasının üzerinden 2 yıl geçtiğini kaydeden Aslanoğlu, "Günah işliyoruz, 2 yılda bankalara bu insanlar üzerinden 25 milyar YTL kazandırdık" dedi. 
     Aslanoğlu, yasal değişikliklerden korkan bazı bankaların, müşterilerine "15 Aralık’a kadar borcunuzu öderseniz faizlerinden yüzde 20 indirim yaparız" şeklinde masaj geçtiklerini de iddia etti. 
     
     "MECLİS GÜNDEMİNİ SABOTE EDİYORSUNUZ" 
     Öneri aleyhinde söz alan AK Parti Grup Başkanvekili Eyüp Fatsa, kredi kartları konusunda Hükümet’in hazırladığı bir yasa tasarısının Meclis’e sunulduğunu hatırlatarak, "Milletvekillerimiz, gerek komisyonda, gerek Genel Kurul’da bu tasarıya katkı yapabilirler. 
     Eksiklikleri varsa düzeltilir" dedi. 
     Fatsa, bazı insanların kredi kartlarını sorumsuzca kullandıklarını ifade ederek, 2003 yılında çıkarılan tüketicilerin korunmasıyla ilgili bir kanunda, kredi kartı faiz oranlarının sınırlandırıldığını hatırlattı. 
     CHP’nin önerisinin, kredi kartı mağdurları üzerinden prim yapmaya yönelik olduğunu iddia eden Fatsa, ayrıca CHP’yi, Meclis gündemini sabote etmekle suçladı. 
     CHP Grup Başkanvekili Haluk Koç da söz alarak, Meclis gündemini sabote ettikleri yönündeki eleştirileri reddetti. Toplumda her kesimin, sorunun çözümünü beklediğini kaydeden Koç, toplumun beklentisi yönünde hareket ettiklerini söyledi. 
     
     KANDOĞAN’DAN İTİRAZ 
     DYP Denizli Milletvekili Ümmet Kandoğan, milletvekillerinin grup önerileri üzerinde söz alma yönteminde deşiklik yapıldığını ileri sürerek, usul tartışması açılmasını istedi. 
     Kandoğan, AK Parti Grup Başkanvekili Sadullah Ergin’in, Başkanlık Divanı’nda 20 dakika bekleyerek, yetkisi olmadığı halde 2 AK Parti milletvekili için konuşma sırası aldığını söyledi. 
     TBMM Başkanvekili Sadık Yakut, Danışma Kurulu önerisi ve grup önerileri üzerinde grubu bulunmayan parti milletvekillerine söz verilemediğini hatırlatarak, "Bu durumu değiştirmek, bu milletvekillerinin konuşmasına imkan sağlamak için yöntem değişikliğine gittik" dedi. 
     
     "TEPKİ YETERSİZ" 
     CHP Bilecik Milletvekili Yaşar Tüzün de önerinin lehinde yaptığı konuşmada, kredi kartı mağdurlarının sorunlarının "kartelci medya" tarafından tam olarak yansıtılmadığını iddia etti. 
     Batık kredi kartı oranının son 9 ayda yüzde 100 arttığını öne süren Tüzün, kredi kartlarının faizleri konusunda sivil toplum örgütleri, sendikalar ve meslek odalarının tepki göstermemesini eleştirdi. Bu durumu hayretle karşıladığını ifade eden Tüzün, bu konuda tepki gösteren ATO Başkanı Sinan Aygün’e ise teşekkür etti. 
     AK Parti Kütahya Milletvekili Hasan Fehmi Kınay de önerinin aleyhinde söz alarak, "kredi kartı mağdurları" ifadesinin kullanılmasının, bu ödeme aracını bulanlara haksızlık olduğunu söyledi. 
     Kınay, kredi kartı kullananların yüzde 98’inin herhangi bir sorun yaşamadan ödeme yaptıklarını, yüzde 2’sinin ise ödemede zorluk çektiğini ifade etti. Kınay, çek ve senedin de birer ödeme şekli olduğunu hatırlatarak, "Hiç kimse, senetzedeler veya çekzedeler ifadesini kullanmıyor" dedi. 
     Daha sonra yapılan oylamada, CHP’nin grup önerisi kabul edilmedi. 
     
</TEXT>
</DOC>
