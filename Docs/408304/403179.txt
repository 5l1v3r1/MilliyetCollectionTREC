<DOC>
<DOCNO> 403179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sontur34.html </URL>
<DATE> 2005/12/13/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Muğla'da gerginlik .. 200 kişilik ülkücü grup protesto gösterisi yaptı 
</HEADLINE>
<TEXT>

     Muğla’da Ülkü Ocakları’na mensup yaklaşık 200 kişilik bir grup kentte yaşanan öğrenci kavgasını protesto etti. 
     Muğla Ülkü Ocakları önünde toplanan ve çoğunluğunu Muğla Üniversitesi öğrencilerinin oluşturduğu yaklaşık 200 kişilik grup buradan yürüyerek, Sınırsızlık Meydanı’na geldi. 
     Burada yanlarında getirdikleri Türk bayraklarını açan gruptakiler, kentte yaşanan öğrenci kavgasını attıkları sloganlarla protesto ettiler. 
     Grup adına bir konuşma yapan Ülkü Ocakları Muğla Temsilcisi Muammer Özgen, kentte yaşanan kavgaları etnik bölücü grupların çıkardığını iddia ederek, şöyle konuştu 
     "PKK Terör Örgütü yandaşları, kentte terör estirmeye çalışıyorlar. Yaşanan olaylarda Ülkü Ocakları mensupları kendilerini savunmaktan başka bir şey yapmadılar. Muğla Valisi, Emniyet Müdürü ve Jandarma Alay Komutanımızı daha duyarlı olmaya davet ediyoruz." Gruptakiler daha sonra topluca Ülkü Ocakları Muğla Temsilciliği’ne kadar yürüdüler. 
     Yaşanan kavga sonrasında kentte güvenlik tedbirlerini artıran Muğla Emniyet Müdürlüğü ekipleri ise gösterinin yapıldığı alanda hazır bekletildi. 
     
</TEXT>
</DOC>
