<DOC>
<DOCNO> 406771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sontur20.html </URL>
<DATE> 2005/12/26/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Okul basan çetenin 5 üyesi cezaevinde 
</HEADLINE>
<TEXT>

     Büyükçekmece Mehmet Akif Ersoy İlköğretim Okulu’nu basarak eşyalara zarar veren, camları kıran, bazı öğrencilerin paralarını zorla alan ve öğretmenleri tehdit eden çoçuk çetesinin 10 üyesi yakalandı. Öğrenci ve öğretmenlerce teşhis edilen zanlılardan beşi mahkemece tutuklandı. 
     
     JANDARMA HAREKETE GEÇTİ... 

     E.U.’nun elebaşılığını yaptığı çetenin üyelerinden F.A.’nın 21 Aralık’ta okulun dördüncü katındaki dersliğin camını kırması ve öğretmenleri tehdit etmesi jandarmayı harekete geçirdi. F.A.’nın ifadesi doğrultusunda çalışmalarını sürdüren jandarma, olayla ilgileri olduğu belirlenen toplam 10 çocuğu gözaltına aldı. Çocuklar, çeşitli tarihlerde paraları gasp edilen 26 öğrenci ve tehdit edilen 11 öğretmen tarafından da teşhis edildi. 
     
     VALİLİK DOĞRULADI 

     Jandarmadaki işlemleri tamamlanarak mahkemeye sevk edilen 10 çocuktan, 15-18 yaşlarında olan E.U., F.A., H.O., İ.A. ve Y.G. tutuklanarak Bayrampaşa Cezaevi’ne gönderildi. Diğer beşi ise yaşlarının 12-15 arasında olması nedeniyle serbest bırakıldı. 
     Okulda eşyalara zarar verme, öğrencilerin harçlıklarının gasp edilmesi ve öğretmenlerin tehdit edilmesi olaylarını İstanbul Valiliği de doğruladı. 
     
</TEXT>
</DOC>
