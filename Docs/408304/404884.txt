<DOC>
<DOCNO> 404884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/guncel/gun07.html </URL>
<DATE> 2005/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir Türk İsviçre'de gözaltında öldü 
</HEADLINE>
<TEXT>


ZAFER ATAMER Cenevre DHA 

İsviçre'nin Kreuzlingen kentinde bir kavgaya karıştığı iddiasıyla gözaltına alınan gurbetçi Türk Ayhan Yöyen, tutulduğu karakolda hayatını kaybetti. Polis, Türk gencinin canına kıydığını öne sürdü. Oğlunun işkence yapılarak öldürüldüğünü iddia eden Baba Yaşar Yöyen, şunları söyledi 
"Salı akşamı bizi arayan polis, oğlumun kavgaya karıştığını ve ifadesinin alınması gerektiğini söyledi. Oğlum akşam eve gelince durumu anlattım, polisi de arayarak oğlumun geldiğini söyledim. Çarşamba sabahı eve gelen 2 polis Ayhan'ı merkeze götürdü. Perşembe günü avukatımız telefon ederek oğlumun pazartesiye kadar tutuklu kalacağını, bu nedenle kendisine çamaşır götürülmesini istedi. Cuma akşamı 3 polis, bir doktor eşliğinde eve gelerek oğlumun, çarşafı boynuna dolayıp kendisini kalorifer borusuna asarak yaşamına son verdiğini anlattı. Bu olayda başka şeyler olduğuna inanıyoruz. Tahminimizce oğlumuza işkence yapıldı. İşin peşini bırakmayacağız." 



</TEXT>
</DOC>
