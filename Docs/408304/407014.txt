<DOC>
<DOCNO> 407014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/soneko43.html </URL>
<DATE> 2005/12/27/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
DIP Dubai Towers İstanbul'un tasarımı aşamasındayız 
</HEADLINE>
<TEXT>

     Dubai Holding bünyesinde yer alan gayrimenkul yatırım şirketi Dubai International Properties DIP üst yöneticisi CEO 
     Farhan Faraidooni, özelde İstanbul ve genelde ise Türkiye'nin, gelecek vaat eden yatırım fırsatları sunduğuna inandıklarını söyledi. 
     Farhan Faraidooni, DIP'in İstanbul'daki yatırım planlarına ilişkin yaptığı açıklamada, ''İstanbul'un, Avrupa'nın eşiğindeki bir kent olarak yatırım yapılacak en doğru yer olduğuna dair güçlü bir kanaat içindeyiz'' şeklinde konuştu. 
     İstanbul'da yapmayı planladıkları proje gibi büyük boyutlu projeleri destekleyenler olduğu gibi karşı çıkanların da olabileceğini hatırlatan Faraidooni, bütün bunların projeyi etkilemeyeceğini bildirdi. 
     Faraidooni, proje çerçevesinde, sadece İstanbul Büyükşehir Belediyesi ile değil, İstanbul Ticaret Odası ile de yakın bir diyalog içinde hareket ettiklerini kaydetti. 
     
     YENİ PROJE PLANLARI... 
     Farhan Faraidooni, Dubai Towers İstanbul dışında, İstanbul'un değişik yerlerinde büyük ölçekli, geniş amaçlı ve güçlü ekonomik kalkınma potansiyeline sahip gayrimenkul projeleri gerçekleştirmeyi planladıklarını da ifade etti. 
     6 Ekim 2005'te, 5 milyar dolar tutarında, İstanbul Büyükşehir Belediyesi ile gerçekleştirilecek olan 5 milyar dolarlık gayrimenkul yatırım programı ortak yatırım kararı aldıklarını hatırlatan Faraidooni, ''ilk olarak, 500 milyon dolara, çok amaçlı Dubai Towers İstanbul'u inşa edeceğiz'' şeklinde konuştu. 
     Şu anda, güçlü bir yasal zemine sahip olması için Türkiye'deki ortaklığın hukuki yapısı üzerinde çalıştıklarının altını çizen Faraidooni, ''halen, tarihi şehrin sembolü olacak olan Dubai Towers İstanbul Projesi'nin proje yönetimi planlaması ve tasarımı aşamasındayız'' dedi. 
     
</TEXT>
</DOC>
