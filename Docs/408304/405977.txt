<DOC>
<DOCNO> 405977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/soneko16.html </URL>
<DATE> 2005/12/23/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
İmalat sanayiinde kişi başına ortalama brüt kazanç 1.316 YTL 
</HEADLINE>
<TEXT>

     Türkiye'de imalat sanayiinde 2005 yılının üçüncü döneminde kişi başına aylık ortalama brüt kazanç bin 316 YTL, kişi başına aylık ortalama brüt ücret ise bin 179 YTL olarak hesaplandı. 
     Türkiye İstatistik Kurumu'nun TÜİK İmalat Sanayi Üç Aylık İstihdam Anketi'nin, 2005 yılı üçüncü dönem 1 Temmuz-30 Eylül 2005 geçici sonuçlarına göre, bu yılın üçüncü döneminde fiili çalışma karşılığı saatlik brüt ücret, işyeri büyüklüğüne göre karşılaştırıldığında, ''işyeri büyüklük grubu arttıkça, kişi başına fiili çalışma karşılığı saatlik brüt ücretin de arttığı'' görüldü. 
     Aylık ortalama brüt kazançlar iki basamaklı ekonomik faaliyet kolu itibariyle incelendiğinde, en yüksek ortalama brüt kazanç 4 bin 209 YTL ile ''Kok kömürü, rafine edilmiş petrol ürünleri imalatında'' olurken, bunu 2 bin 387 YTL ile ''Kimyasal madde ve ürünleri imalatı'' izledi. 
     Toplu iş sözleşmesi kapsamındaki işyerlerinde 'en yüksek' ortalama brüt kazançlar, 4 bin 312 YTL ile kok kömürü, rafine edilmiş petrol ürünleri imalatı, 2 bin 793 YTL ile kimyasal madde ve ürünleri imalatı ve 2 bin 570 YTL ile basın ve yayım imalatı' ekonomik faaliyet kollarında oldu. 
     Toplu sözleşme kapsamı dışındaki işyerlerine bakıldığında da, en yüksek ortalama brüt kazancın, 4 bin 56 YTL ile kok kömürü, rafine edilmiş petrol ürünleri imalatı ve 3 bin 685 YTL ile tütün ürünleri imalatı faaliyet kolunda olduğu görüldü. 
     
</TEXT>
</DOC>
