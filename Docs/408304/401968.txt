<DOC>
<DOCNO> 401968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sondun05.html </URL>
<DATE> 2005/12/09/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
ABD'de pistten çıkan uçak araca çarptı 1 ölü, 12 yaralı 
</HEADLINE>
<TEXT>

     ABD'nin orta batı ve kuzeydoğu bölgelerini etkisi altına alan kar yağışı ve kötü hava koşulları hayatı olumsuz etkilerken, Chicago'daki Midway Havaalanı'nda pistten çıkan bir uçağın çarptığı araçta bulunan 8 yaşındaki bir çocuk öldü. 
     Chicago İtfaiye Departmanı Şefi Cortez Trotter, kaza sonucu toplam 12 kişinin yaralandığını, bunlardan 5'inin durumunun ciddi olduğunu söyledi. 
     Federal Havacılık İdaresi sözcüsü Laura Brown, uçağın pistten çıkmasına burundaki iniş takımlarının devre dışı kalmasının yol açtığını açıkladı. Boeing 737 tipi uçakta 98 yolcu ve 5 mürettebat bulunuyordu. 
     Bu arada, Illinois'ten Texas'a uzanan bölgede etkili olan dondurucu soğuklar ve kar fırtınası yüzünden bölgedeki kara yollarında trafiğin aksadığı ve okulların tatil edildiği kaydedildi. 
     Kötü hava koşulları yüzünden meydana gelen bir kazada ise 4 yaşındaki bir kız çocuğu ile annesinin de aralarında bulunduğu 3 kişinin hayatını kaybettiği bildirildi. 
     Yollardaki buzlanma yüzünden bölgedeki karayollarında çok sayıda aracın kayarak yoldan çıktığı belirtildi. 
     
</TEXT>
</DOC>
