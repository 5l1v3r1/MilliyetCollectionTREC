<DOC>
<DOCNO> 407391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sonspo35.html </URL>
<DATE> 2005/12/28/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Aziz Yıldırım Fenerbahçe'de tek reis var, o da benim... 
</HEADLINE>
<TEXT>

     Fenerbahçe Kulübü Başkanı Aziz Yıldırım, ligin bu sezon kalitesiz olduğu şeklindeki değerlendirmelerin, sarı-lacivertli takım 3. şampiyonluğuna gittiği için yapıldığını savundu. 
     Kulübün televizyonu FBTV'de 4 saat süren canlı yayına katılan Yıldırım, spor gündemindeki birçok konuda açıklamalarda bulundu. 
     Ligin bu sezon kalitesiz olduğu yönündeki değerlendirmelere tepki gösteren Yıldırım, 3. şampiyonluğa gittikleri için bunun yapıldığını öne sürerek, şöyle konuştu 
     ''Fenerbahçe üst üste iki yıl şampiyon oluyor. Bu yıl da inşallah olacağız ve hemen Türkiye ligi kalitesiz oluyor. 1999-2000 sezonunda 17. haftayı Galatasaray 42 puanla lider tamamladı. Ardından gelen Beşiktaş'ın 31, Gaziantepspor'un 30 ve Fenerbahçe'nin 29 puanı var. Bu sezon lige bakıyorsunuz, biz 45 puandayız. Ardından 41 puanla Galatasaray, 29 puanla Kayserispor sıralanıyor. Ne farkı var Ligin geçmişten bir farkı yok. Fenerbahçe 3. şampiyonluğa gidiyor diye Türkiye Ligi'ni karalamayalım. Bir tek fark var, Fenerbahçe'de kaliteli oyuncular fazlalaştı.'' 
     
     ''DEVRE ARASI TRANSFER YAPMAYACAĞIZ'' 
     Aziz Yıldırım, bu sezon devre arası döneminde transfer yapmayacaklarını söyledi. 
     Teknik direktör Christoph Daum ile ikinci yarı hazırlık döneminde bir araya gelerek yeni yılın planlamasını yapacaklarını kaydeden Yıldırım, ara dönemde transfer yapmayı düşünmediklerini kaydetti. 
     100. kuruluş yılı hedefleri için hiçbir fedakarlıktan kaçınmayacaklarını belirten Yıldırım, taraftarların beklentilerine yanıt vereceklerini anlattı. 
     ''Roberto Carlos ile temasınız var mı '' şeklindeki soruya Yıldırım, ''Yalnız Roberto Carlos değil, Avrupa'da birçok oyuncularla görüşmeler yapılıyor. Şu anda bunları söylemek istemiyorum, daha zamanımız var. Anlaşmayı yapmadan açıklamak istemiyorum, olacağı varsa da olmuyor. Herkes beklesin, çalışmalar yapıyoruz. Bomba değil, iyi transfer yapacağız.'' diye yanıt verdi. 
     
     ''PARA İÇİN ANELKA'YI GÖNDERMEYİZ'' 
     Yıldırım, ''Anelka Fenerbahçe'de kalacak mı Teklifler var mı '' şeklindeki soruya, ''Para için Anelka'yı göndermeyiz'' yanıtını verdi. 
     Fransız futbolcuyla 3,5 yıllık anlaşma yaptıklarını hatırlatan ve bu futbolcunun sözleşmesinde, ''2006 yılında 20 milyon avro getirirse serbest kalır'' diye bir madde bulunduğunu anlatan Yıldırım, ''Anelka için kulübümüze hiçbir resmi müracaat yok. Burada mutlu, kalacak. Para için göndermeyiz. Bunu herkes bilsin, hiçbir oyuncumuzu para için göndermeyeceğiz'' şeklinde konuştu. 
     
     ''DAUM KENDİNİ YALNIZ HİSSEDİYOR'' 
     Teknik direktör Christoph Daum'un teknik direktörlüğünün tartışılamayacağını kaydeden Yıldırım, ''Daum kendini yalnız hissediyor. Şikayetleri var. Bu kadar işler yapıyor, rekorlar kırıyor. Böyle bir hocayı desteklemek lazım. Amaç kazanmaksa, bunu sağlayan hocayı ve oyuncuları tebrik etmek lazım'' dedi. 
     Daum'un teknik direktörlüğünü beğendiğini belirten Yıldırım, ''Başından geçen hadise olmasaydı, Alman Milli Takımı Antrenörü olacaktı. Yine olabilir. 4 ayrı takımda şampiyonluklar yaşadı. Hataları olabilir. Daum yarışmacı bir teknik direktördür. Taraftardan isteğim, bu hocaya sahip çıkalım, yalnız bırakmayalım. Onunla beraber yürüyelim ki, o da kendini bize başarıyı getirmeye mecbur hissetsin'' şeklinde konuştu. 
     
     KULÜPLER BİRLİĞİ 
     Aziz Yıldırım, Kulüpler Birliği Vakfı ile olan ilişkilerinden farklı anlamlar çıkarıldığını, ancak bu birliğin, gelinen noktada kulüplerin sorunlarını çözen bir oluşum olmadığını kaydetti. 
     Birliğin toplantılarında konuşulan tek konunun, havuzdaki paranın ne kadarının, nasıl paylaşılacağı olduğunu anlatan Yıldırım, ''Her toplantıda bu gündeme gelir, bunun kavgası yapılır. Sorunlar yalnız bu değil. Oradan bir çözüm çıkmayacağı için biz bu tavrı koyduk'' dedi. 
     Dört büyük kulübün, 21 Haziran'da ortak bir bildiri yayınlayarak kulüpler birliğinde yer almadıklarını açıkladığını hatırlatan Yıldırım, ''Biz sözümüzün arkasında duruyoruz, onlar kulüpler birliğine katıldı. Sözünde duran Fenerbahçe kötü oldu, sözünde durmayanlar iyi. Kim şampiyon olacaksa, daha fazla para almalı'' diye konuştu. 
     
     ''FENERBAHÇE'DE TEK REİS VAR, O DA BENİM'' 
     Aziz Yıldırım, kale arkası tribününde kendisini hedef alan Genç Fenerbahçeliler taraftar grubuna ağır eleştirilerde bulundu. 
     Bu grubun tribünde liderlerine ''Reis'' diye tempo tuttuğunu hatırlatan Yıldırım, ''Fenerbahçe'de tek reis var, o da benim'' dedi. 
     Söz konusu taraftar grubunu statta locada oturan bir şahsın yönlendirdiğini iddia eden Yıldırım, şunları kaydetti 
     ''Geliyorlar, tribünlerde rahatsızlık veriyorlar. Turnikelerde insanları taciz ediyorlar. Bunlarla ilgili çok şikayet geliyor. Başka kulüplerde de var bu. Bizde de var, ama azalttık. Tamamen yok edeceğim, bunu herkes bilsin. Bir yıldır tepki koymuyordum, zamanı geldi, artık koyacağım. Ölmüş anneme bunların üzerinden küfür ettirmem.'' 
     
     FUTBOL FEDERASYONU SEÇİMLERİ 
     Yıldırım, Levent Bıçakcı'nın, başkan olmasına rağmen Futbol Federasyonu'nu idare edemediğini ileri sürdü. 
     ''Federasyon başkanı Bıçakcı'ydı, ama o federasyonu idare etmedi, edemezdi de. Çünkü yönetime hakim değildi'' diyen başkan Aziz Yıldırım, şöyle konuştu 
     ''İsviçre maçında hatalar yapıldı. Olaylar sonunda, sorumlu olan insanların ortaya çıkıp sorumluluğu alması lazımdı. Ama gerçek sorumlular ortada yok. 20 Ocak Türk sporu için çok önemlidir. Türk sporunda kaos vardır. Eski imajımızı geri getirecek bir kişi lazım. Bu isim de Türkiye'de mevcut. Yoksa birisini seçtik, altını doldurduk anlayışı zararlı olur. Bütün sorunları çözecek, toparlayacak duayen bir isim lazım. 
     Konsensus sağlanması gerekiyorsa, bir hazırız. Hiçbir beklentimiz yok. Birlik olacaksa, her türlü desteği veririz. Yoksa bu kavgalar yine yaşanır. Türk futbolunun bunu taşıyacak gücü yok. Şu an uzak duruyorum, hiç karışmayacağım. Baskılarla kurulacak bir yönetim, gitmez. Siz bir yönetim kuracaksanız, o zaman çıkıp bütün sorumluluğu alacaksınız. Yapılacak bütün şeylerden sorumlu olacaksınız, ama aksi takdirde Levent Bıçakcı'nın federasyonundan farksız bir federasyon olur.'' 
     
     SERKAN BALCI'NIN FIFA'DAKİ DURUMU 
     Yıldırım, Futbol Federasyonu'nun, Türkiye-İsviçre milli maçından sonra yaşanan olaylarla ilgili FIFA'ya, İsviçre'den yaralanan futbolcuya Serkan'ın vurduğunu bildirdiğini kaydetti. 
     Serkan'ın, konuyla ilgili kendisine ''Maçtan sonra arkadaşlarıma Ben de vurdum dedim. Ancak o atmosferde kahraman olmak için böyle söyledim'' dediğini anlatan Yıldırım, olayın gelişimini şöyle aktardı 
     ''Futbol Federasyonu bir yazı hazırlayıp FIFA'ya göndermiş. Bıçakcı gönderilmediğini söylüyor. Federasyon, Serkan'ı şikayet etti. Geçen hafta Hamit Altıntop ifade verdi. Hamit'e, Serkan'ın bu ifadesini söylemesi için baskı yapıldı. İçeride bu ifadeyi veriyor, bunu zapta geçiyorlar. Biz bunu duyunca Serkan ile Hamit'i konuşturduk. Bana baskı yaptılar, böyle söyledim demiş. Bazıları, birilerini bazı şeylerden kurtarmak için genç oyuncusunu ortaya atıyor. Bu kadar yanlış olamaz.'' 
     
     100. YIL KUTLAMALARI 
     Yıldırım, 100. yıl kutlamalarıyla ilgili Milan, Real Madrid ve bir ingiliz kulübünün de katılımıyla dörtlü bir turnuva planladıklarını ifade etti. 
     Programda, taraftarlardan gelen sorulara da yanıt veren Yıldırım, gelecek sezon şammpiyonlar Ligi'nde oynanacak ön eleme turunun zorluk yaratıp yaratmayacağıyla ilgili bir soru üzerine, ''O zaman UEFA'ya gider, UEFA Kupası'nı alırız'' dedi. 
     
</TEXT>
</DOC>
