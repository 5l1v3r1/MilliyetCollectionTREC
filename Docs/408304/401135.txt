<DOC>
<DOCNO> 401135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sontur26.html </URL>
<DATE> 2005/12/06/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Hesaba itiraz kavgasında silahlar konuştu 1 ölü, 5 yaralı 
</HEADLINE>
<TEXT>

     Büyükçekmece’de bir eğlence yerinde çıkan silahlı kavgada, 1 kişinin öldüğü, 5 kişinin de yaralandığı bildirildi. 
     İstanbul Valiliği Basın ve Halkla İlişkiler Müdürlüğü’nden yapılan açıklamaya göre, önceki gece Büyükçekmece’ye bağlı Esenyurt Beldesi’nde bulunan bir müzikli eğlence yerinde silahlı kavga çıktığı ihbarının alınması üzerine İl Jandarma Komutanlığı’na bağlı ekipler olaya müdahale etti. 
     Yapılan incelemede, Engin Y, Erol Y, Yücel S, Turgay K. ve Erdinç T. isimli müşterilerin hesaba itiraz etmeleri nedeniyle işyeri sahibiyle tartıştıkları, tartışmanın silahlı kavgaya dönüşmesi sonucu işyeri sahibi Ayhan E’nin tabancayla öldürüldüğü, burada çalışan İlhan E, Mehmet E. ve Ali E. ile hesaba itiraz eden gruptan Engin Y. ve Erdinç T’nin ise çeşitli yerlerinden yaralandığı anlaşıldı. 
     Yaralıların hastaneye kaldırılmasını sağlayan jandarma, olay sırasında darp edildikleri belirlenen Erol Y, Yücel S. ve Turgay K’yı gözaltına aldı. 
     Olay yerindeki incelemelerde, 2 tabanca ve 1 bıçak ele geçirildi. 
     
</TEXT>
</DOC>
