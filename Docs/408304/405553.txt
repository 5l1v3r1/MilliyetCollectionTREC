<DOC>
<DOCNO> 405553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/siyaset/siy01.html </URL>
<DATE> 2005/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kubilay'la yanıt 
</HEADLINE>
<TEXT>


'G vur İzmir' tartışmasının ardından CHP, devrim şehidi Kubilay'ı anma törenlerine çıkarma yapacak. Yarınki tören için CHP 13 otobüs kaldıracak. Genel Başkan Baykal ve 20 milletvekili de törene katılacak 

ELİF DEMİRCİ İzmir DHA 


CHP, Başbakan Recep Tayyip Erdoğan'ın İzmir'le ilgili tartışılan sözlerinin ardından, devrim şehidi yedek subay Kubilay için 23 Aralık'ta yapılacak 75. yıl anma törenlerine çıkarma yapmaya hazırlanıyor. 
CHP İzmir İl Başkanı Selçuk Ayhan, 28 ilçe başkanının katılımıyla düzenlediği basın toplantısında 23 Aralık'ta şehit düşmesinin 75. yıldönümünde Menemen'de anılacak olan Kubilay için yapılacak resmi törenin bu yıl daha da önemli olduğunu söyledi. 
Başbakan Erdoğan'ın tartışılan sözlerine de değinen Ayhan, Kubilay'ı katleden zihniyetin bugün iktidarda olduğunu öne sürerek, Cumhuriyet kazanımlarına sahip çıkan tüm ilericileri törene çağırdı. 
Törene katılım için CHP'nin şehir merkezinden 13 otobüs kaldıracağını belirten Ayhan, CHP Genel Başkanı Deniz Baykal, grup başkan vekilleri ve 20 milletvekilinin de törende bulunacağını söyledi. 

'Başbakan duygusal konuştu' 
Ayhan, Başbakan Erdoğan'ın tartışılan sözleriyle 'G vur İzmir'i ima etmeyip "solun kalesi" demek istediğini açıklaması için de, "Başbakan, bu imada bulunduğu toplantıda siyasi kimliğinden arınarak duygusal konuştu. 
Erdoğan'ın 5 yıl önce mensubu olduğu Fazilet Partisi'nin Genel Başkanı Recai Kutan da 'G vur İzmir'i Faziletli İzmir yapacağız' demişti. Başbakan, imasının İzmir'de ciddi bir kamuoyu yarattığını görünce böyle bir demeç verdi" diye konuştu. 



</TEXT>
</DOC>
