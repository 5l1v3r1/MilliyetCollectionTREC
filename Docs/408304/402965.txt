<DOC>
<DOCNO> 402965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/yasam/yas11.html </URL>
<DATE> 2005/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İslami eserler internette 
</HEADLINE>
<TEXT>


Princeton Üniversitesi, koleksiyonunda bulunan eşsiz İslami eserleri sanal ortama taşıyor. 10 bine yakın belge internette ücretsiz yayımlanacak 

DIŞ HABERLER SERVİSİ 

ABD'deki Princeton Üniversitesi koleksiyonunda bulunan paha biçilmez değerdeki eski İslami belgeleri modern teknolojiyle birleştirerek isteyenlerin ücretsiz olarak incelemesi için internette erişilebilir hale getiriyor. "Online" hizmet sayesinde araştırmacılar ve meraklılar yüzyıllar önce İslam dünyasında gündelik yaşamın nasıl olduğu konusunda daha ayrıntılı fikir sahibi olabilecek, İslamiyetin zengin tarihini öğrenebilecek. 

Geniş koleksiyon 
İslamın dünyaya yayıldığı 8. ve 9. yüzyıldan Osmanlı'nın çöktüğü 19. yüzyıla kadar geniş bir dönemi kapsayan online koleksiyonda, 10 bine yakın el yazması, kitap, mektup gibi İslami belge yer alacak. Tamamlanması 4 yıl sürecek proje çerçevesinde tüm koleksiyon, dijital sistemle yeniden yazılacak. 
İlk aşamada sisteme 200 eser girilecek. Princeton Üniversitesi'nden Don C. Skemer, "Bu eserleri bir araya getirmemiz 100 yıl sürdü" dedi. 


</TEXT>
</DOC>
