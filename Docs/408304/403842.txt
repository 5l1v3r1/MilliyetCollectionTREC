<DOC>
<DOCNO> 403842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/ekonomi/aeko.html </URL>
<DATE> 2005/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
YTL milyonerlerinin hesapları büyüdü 
</HEADLINE>
<TEXT>


Son bir yılda 10 bin YTL'ye kadar olan mevduatlar yüzde 22 azaldı, 1 milyon YTL üzerindekiler ise yüzde 31.9 yükseldi. 1 milyon YTL üzerindeki hesapların toplam mevduatlara oranı yüzde 30.4'ten yüzde 36.9'a çıktı 

EKONOMİ SERVİSİ 

Son bir yıllık dönemde küçük birikimler erirken, büyük mevduatlar arttı. Bankacılık Düzenleme ve Denetleme Kurumu'nun BDDK kasım ayı bültenine göre Eylül 2004 itibariyle 55 milyar 543 milyon YTL olan 1 milyon YTL'nin üzerindeki mevduatlar Eylül 2005'te 81 milyar 558 milyon YTL'ye yükseldi. 
Bir milyon YTL'nin üzerindeki mevduatlardaki artış yüzde 31.9 olurken, bu hesapların toplam mevduatlara oranı da yüzde 30.4'ten yüzde 36.9'a çıktı. 
Buna karşın 10 bin YTL'ye kadar olan mevduatlar yüzde 22.4 oranında gerileyerek 28 milyar 632 milyon YTL'den 23 milyar 391 milyon YTL'ye indi. 10 bin YTL'ye kadar olan hesapların toplam mevduatlara oranı yüzde 15.7'den yüzde 10.6'ya geriledi. 

Küçük hesaplar eridi 
Son bir yıllık dönemde döviz tevdiat hesaplarının toplam mevduatlar içindeki payı da düştü. Toplam mevduatlar yüzde 21.2 artarak 182 milyar 549 milyon YTL'den 221 milyar 195 milyon YTL'ye çıkarken, bu miktar içindeki döviz mevduatlarının miktarı 83 milyar 534 milyon YTL'den 86 milyar 195 milyon YTL'ye çıktı. Döviz mevduatlarının toplam mevduatlar içindeki payı ise yüzde 45.8'den yüzde 39'a geriledi. Tasarruf mevduatlarının payı da son bir yılda yüzde 33.2'den yüzde 35.4'e, resmi, ticari ve diğer kuruluşların mevduatları yüzde 21.5'ten yüzde 25.6'ya yükseldi. 




</TEXT>
</DOC>
