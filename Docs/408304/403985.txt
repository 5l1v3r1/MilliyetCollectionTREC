<DOC>
<DOCNO> 403985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/soneko13.html </URL>
<DATE> 2005/12/16/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Tüzmen Türkiye'nin şu anki sorunu seçim değil işsizlik 
</HEADLINE>
<TEXT>

     Gürbüz Akkıran AA 

Devlet Bakanı Kürşad Tüzmen, Türkiye'nin şu anki sorununun seçim değil, işsizlik olduğunu bildirdi. 
     Tüzmen, Dünya Ticaret Örgütü DTÖ toplantıları için bulunduğu Hong Kong'da Anadolu Ajansı muhabirinin sorularını yanıtlarken, Türkiye ne zaman ayağa kalkmaya başlasa, mutlaka gerek içerden gerekse dışardan birtakım suni gündemler yaratılarak, Türkiye'nin bu hızının kesilmeye çalışıldığını söyledi. 
     Geçmişte bunun örneklerini gördüklerini belirten Tüzmen, ''Ama, Türkiye'de gördüğüm kadarı ile herkesin ortak bir akıl eğrisi oluşmaya başladı. Yani ortak akıl neyi gerektiriyorsa Türkiye onu yapar'' diye konuştu. Tüzmen şöyle devam etti 
     ''Böylesine göstergelerin kendi içinde istikrarlı olduğu, yabancı sermayenin Türkiye'ye gelmeye başladığı, özelleştirme çalışmalarından sonuç alındığı, enflasyonun aşağı doğru indiği, dış ticaret hacminin katları ile arttığı böylesine bir dönem, böylesine bir istikrar dönemi kolay kolay yakalanmaz. Bunun için biz hep beraber bu istikrar döneminin devamı için gereken gayreti göstermek gerektiğine inanıyoruz. Hep beraber ileriye doğru iyi bakmak için çocuklarımızı, bizden sonra gelecek nesillere daha iyi bir Türkiye bırakmak, bu istikrarın devam etmesi için hep beraber özendirmemiz gerektiğine inanıyorum.'' 
     
     ''SEÇİM, KARAR MEKANİZMALARINI YAVAŞLATIR'' 
     Tüzmen, seçimlerin her zaman, ülkelerin gündemine girdiği andan itibaren karar verme mekanizmalarını yavaşlattığını, beklentileri yükselttiğini vurgulayarak, ''o zaman gerek borsa gerek endeksler kendi içinde daha hassas hale gelmeye başlarlar'' dedi. 
     Seçimlerin mümkün olduğu kadar zamanında yapılması gerektiğini belirten Tüzmen, şöyle devam etti 
     ''Gerçekten ülke ekonomisinin gayet iyi bir döneme girdiğini herkesin vurguladığı bir dönemde, dünyanın Türkiye güvenini kazandığı bir dönemde, işi daha iyi bir şekilde devam ettirmek lazım. Gündemi bence bu taraflara çekmemek gerekir, Türkiye'nin esas gündemi ekonomidir. Türkiye'nin esas konusu işsizliktir.'' 
     
     ''İŞSİZLİKLE MÜCADELE'' 
     Tüzmen, işsizlikle mücadele için yatırım ve istikrara ihtiyaç olduğunu belirterek, ''İstikrar olduğu, yabancı sermaye geldiği, yerli sermaye yatırım yaptığı zaman girdi maliyetlerini düşürmemiz halinde Türkiye gerçekten çok ciddi kazanımlar elde edecek'' dedi. Önümüzdeki dönemde Türkiye'nin buna odaklanması gerektiğini ifade eden Tüzmen, sanayicinin, ihracatçının şu an en büyük sıkıntısının girdi maliyetlerinin yani işgücü maliyetinin, elektriğin, suyun, dünya fiyatlarına göre yüksekliği olduğunu belirten Tüzmen şöyle devam etti 
     ''7 milyonluk Hong Kong'un 500 milyar dolarlık dış ticaret hacmi var. Komşusu Çin bugün 600 milyar dolar ihracat yapıyor. 1.1 milyar dolar tutarında ticaret hacmi olan bir ülke haline geldi. Çok değil birkaç sene evvel biz Çin'i dış ticaret hacminde yakalayabiliriz diye düşünüyorduk. Dünya bu tarafta, doğuda, Uzak Doğu'da dünya koşuyor. Bizim bu gelişmeleri görmemiz lazım. Dolayısıyla kendimizi buraya göre ayarlamamız lazım. Neden bu ülkelerde istikrar var Gündeminde seçim falan yok. Bu ülkelerin sadece gündemleri kalkınma, yabancı sermaye çekme. İşsizlikle mücadele gündemlerini oluşturuyor. Türkiye'nin de gündemlerini bunların oluşturması lazım. Ama biz böyle moda olmuş gibi her dakika böyle daha şimdiden normalde 2007'de olması gereken seçimleri tutup da şurada burada olacak spekülasyonlarına başlayıp, enerjimizi dışarıya harcayacağımıza, tutup da içerde bu tip konulara harcıyoruz. O zaman da başka şey yapacak enerjimiz de kalmıyor. Bu bizi ileriye götürecek bir şey değil. Tamamen içerde, kendi aramızda kendi içimizde, yine aynı kazanın içinde, nasıl olsa dışarı çıkmıyorlar diye kapağını açık bırakıyorlar ya, o hikaye.'' 
     
</TEXT>
</DOC>
