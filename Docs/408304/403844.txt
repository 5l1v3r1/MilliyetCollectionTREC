<DOC>
<DOCNO> 403844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/ekonomi/eko01.html </URL>
<DATE> 2005/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye AB sürecinde yüzde 6 büyür' 
</HEADLINE>
<TEXT>


TÜSİAD Başkanı Ömer Sabancı, yapısal reformların ve verimlilik artışlarının devam etmesi halinde Türkiye'nin AB müzakere sürecinde yüzde 6 büyüyebileceğini söyledi 

ANKARA Milliyet 

Türk Sanayicileri ve İşadamları Derneği TÜSİAD Başkanı Ömer Sabancı, Türkiye'nin AB ile tam üyelik müzakereleri sürecinde yılda ortalama yüzde 6 büyüyebileceğini belirtti. 'Türkiye Ekonomisinde Sermaye Birikimi' raporunun tanıtım toplantısında konuşan Sabancı, en iyimser senaryoya rağmen, Türkiye'de kişi başına gelirin 2014'te 11 bin 980 dolarla 25 AB üyesinin yüzde 30'una ulaşacağını belirtti. 
Sabancı, birçok makroekonomik göstergedeki iyileşmeye rağmen cari işlemler açığında bozulma olduğunu da dikkat çekti. Cari açıkta geçmişe göre, en belirgin farkın ise özel sektör tarafından sağlanan finansmanın artışı olduğunu söyledi. 
Başbakan Yardımcısı Abdüllatif Şener de Türkiye'deki döviz rezervlerinin yüksek seviyede olduğu yorumlarıyla ilgili olarak, "Rezervler önemli bir politika aracı. Daha yüksek rezervler de olabilir" dedi. Enflasyonun düşüşüne dikkat çeken Şener, "Enflasyonsuz ortam kaynak tahsisini iyileştirecektir" diye konuştu. 



</TEXT>
</DOC>
