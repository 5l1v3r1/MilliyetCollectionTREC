<DOC>
<DOCNO> 405723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sonsiy13.html </URL>
<DATE> 2005/12/22/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
ABD'nin Ankara Büyükelçisi, "tercüman" sorusunu yanıtlamadı... 
</HEADLINE>
<TEXT>

     ABD'nin Ankara Büyükelçisi Ross Wilson, Tarım ve Köyişleri Bakanı Mehdi Eker'i makamında ziyaret ederek bir süre görüştü. 
     Basına kapalı gerçekleşen görüşme yaklaşık 1,5 saat sürdü. 
     ABD Büyükelçisi, bakan ziyaretinin ardından yaptığı açıklamada, iki ülke arasında buğday, pirinç, şeker gibi ürünler başta olmak üzere, biyoteknoloji alanında yapılacak işbirliği konularını görüştüklerini söyledi. 
     Tarım ve kırsal alan kalkınmasının yanı sıra GAP Projesi'ne ilişkin aydınlatıcı bilgiler aldığını kaydeden büyükelçi, Bakan Mehdi Eker ile iki ülkenin karşılıklı avantaj sağlayabileceği konular hakkında ayrıntılı görüştüklerini dile getirdi. 
     
     SORULAR 

     Bu arada bir gazetecinin, ''halen Kerkük ve Süleymaniye'de çevirmenlik yapan iki Türk ile ilgili tartışmaların sürdüğünü ve bu kişilerin ABD'den mülteci statüsüyle vatandaşlığa kabul edilip edilmediklerini'' sorması üzerine, Büyükelçi Wilson şunları söyledi 
     ''Bu konuda benim bir fikrim yok. Yorum yapmaya da yetkim yok. Bir fikrim olsa bile, ABD kanunlarına göre bunu söyleyemem. 
     Sözünü ettiğiniz olaylar geçmişte kaldı. Biz şu anki mevcut ilişkilerimiz açısından memnunuz. Türkiye ve Amerika Birleşik Devletleri, Irak'ın yeniden yapılandırılması ve güvenli bir ülke haline getirilmesi için birlikte çalışıyoruz ve çalışmak istiyoruz.'' 
     
</TEXT>
</DOC>
