<DOC>
<DOCNO> 403731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sonsiy22.html </URL>
<DATE> 2005/12/15/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Cumhurbaşkanlığı, TBMM, RTÜK ve Sayıştay’ın bütçeleri kabul edildi 
</HEADLINE>
<TEXT>

     TBMM Genel Kurulu’nda, Cumhurbaşkanlığı, TBMM, Anayasa Mahkemesi Başkanlığı, RTÜK ve Sayıştay’ın bütçeleri kabul edildi. 
     TBMM Başkanvekili Alptekin, TBMM Genel Kurulu’nda, milletvekillerinin soru ve eleştirilerini yanıtladı. 
     Alptekin, Meclis’te görevli geçici personelin 11 ay süre ile çalıştırılmasının yasa ile düzenlendiğini söyledi. Bu personele ayda en fazla 1.100 YTL, en az da 860 YTL maaş verildiğini kaydeden Alptekin, bu çalışanlara yemek yardımı yapıldığını ve 20 gün de izin verildiğini bildirdi. 
     
     MİLLETVEKİLİ DANIŞMANLARINA 1268 YTL MAAŞ 
     TBMM Başkanlığı’na gönderilen soru önergelerinin bazılarının iade edilmesi hakkında da Alptekin, Başkanlığa 1625 sözlü, 11 bin 460 yazılı soru önergesi sunulduğunu, sözlü önergelerin 10’unun, yazılı önergelerin de 67’sinin iade edildiğini belirtti. 
     TBMM Başkanvekili Alptekin, milletvekili danışmanlarının net maaşlarının 1268 YTL olduğunu ifade ederek, halkla ilişkiler binasındaki milletvekili odalarının zeminlerinin, kansorejen madde içermeyen ve suya dayanıklı laminat parke ile döşendiğini ve 20 yıllık perdeler ile aydınlatma sisteminin de değiştirildiğini söyledi. 
     Kazan dairesinde yapılan değişiklik ile 900 bin metreküplük doğalgaz tasarrufu sağlandığını ve bunun para karşılığının 4 milyon 85 bin YTL olduğunu kaydeden Alptekin, 485 bin YTL’ye yangın söndürme sisteminin kurulduğunu ifade etti. 
     Devlet Bakanı Beşir Atalay da RTÜK’ün frekans tahsisiyle ilgili eleştirileri değerlendirirken, Türkiye’de bir sistem değişikliğine gidildiğini belirterek, dijital sisteme geçileceğini kaydetti. 
     Frekans darlığını gidermek istediklerini ifade eden Atalay, yapacakları çalışma ile frekans sayısını artıracaklarını bildirdi. 
     Bakan Atalay, 2006 yılı başında İstanbul’da dijital yayına başlayacaklarını anımsatarak, frekans tahsisinde ihale ve lisans bedelinden vazgeçmeyeceklerini sözlerine ekledi. 
     Daha sonra, Cumhurbaşkanlığı, TBMM, Anayasa Mahkemesi Başkanlığı, RTÜK ve Sayıştay’ın 2006 yılı bütçeleri kabul edildi. 
     
</TEXT>
</DOC>
