<DOC>
<DOCNO> 408291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/son/sontur30.html </URL>
<DATE> 2005/12/31/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Bir anlık sinir, ağabey katili yaptı... 
</HEADLINE>
<TEXT>

     Gaziantep'te bir kişinin, ağabeyini, boğazını keserek öldürdüğü bildirildi. 
     Edinilen bilgiye göre, Kanalıcı Mahallesi İnatçı Sokak'taki evde, E.A 41 , henüz belirlenemeyen bir nedenle ağabeyi Mehmet A. 44 ile tartışmaya başladı. Tartışmanın kavgaya dönüşmesi üzerine E.A, ağabeyi Mehmet A'nın bıçakla boğazını kesti. 
     Olay yerinde hayatını kaybeden Mehmet A'nın cesedi, otopsi yapılmak üzere Gaziantep Avukat Cengiz Gökçek Devlet Hastanesi morguna kaldırıldı. 
     Yetkililer, suç aleti bıçakla birlikte yakalanan E.A'nın gözaltına alındığını, cinayetin ailevi nedenlerden dolayı işlendiğini ve olayla ilgili soruşturmanın sürdürüldüğünü bildirdiler. 
     
     ADAPAZARI'NDA UYUŞTURUCU MADDE KULLANIMI İDDİASI... 
     Adapazarı'nda uyuşturucu madde kullandıkları iddia edilen 7 kişi, polis tarafından yakalandı. 
     AA muhabirinin aldığı bilgiye göre, Kurtuluş Mahallesi'nde apartmanların arasında gençlerin uyuşturucu madde içtikleri yönünde ihbar alan polis ekipleri, sokakta operasyon yaptı. 7 kişinin yakalandığı operasyonda, kişiler üzerinde yapılan aramada bir miktar esrar maddesi ve ecstacy hap ele geçirildi. 
     Polis tarafından yapılan sorgulamada, 5 kişinin asker oldukları ve çarşı iznine çıktıkları ileri sürüldü. Bu kişilerin birliklerine teslim edildikleri, diğer iki kişinin ise polis tarafından gözaltına alındıkları bildirildi. 
     
     BURSA'DAKİ BIÇAKLA YARALAMA... 
     Bursa'nın merkez Osmangazi İlçesi'nde bir genç kızı taciz ettikten sonra bıçakladıkları iddiasıyla yakalanan iki zanlı, serbest bırakıldı. 
     Alınan bilgiye göre, Pirinç Han'da bijuteri dükkanı bulunan Gönül Güleç'in 22 25 Aralık akşamı Şehreküstü Mahallesi'ndeki bir alt geçitte yanına yaklaşan iki kişi tarafından tacize uğradıktan sonra bıçakla yaralanması olayını soruşturan güvenlik güçleri, şüpheliler Ümit K. ve Gökhan Ş'yi gözaltına aldı. 
     Yaralı Gönül Güleç tarafından da teşhis edildiği bildirilen zanlıların, adres ve kimlik tespitleri yapıldıktan sonra, gözaltında tutuldukları Çarşı Polis Merkezi'nden Cumhuriyet Savcısı'nın talimatı doğrultusunda serbest bırakıldıkları bildirildi. 
     
     BANDIRMA'DAKİ SİLAHLI YARALAMA... 
     Balıkesir'in Bandırma İlçesi'ndeki silahla yaralama olayıyla ilgili olarak gözaltına alınan 2 kişi tutuklandı. 
     Alınan bilgiye göre, Paşabayır Mahallesi Ordu Caddesi'ndeki bir gece kulübünün girişine tabancayla ateş eden Aydın Budak 28 , gece kulübünde güvenlik görevlisi olarak çalıştığı öğrenilen Mehmet Yeşilkuş tarafından silahla vurularak bacağından yaralandı. 
     Olayın ardından gözaltına alınan Mehmet Yeşilkuş ile zanlının ifadesi doğrultusunda gözaltına alınan Şeref Efe, sorgulamalarının ardından adliyeye sevk edildi. 
     Zanlılar çıkarıldıkları nöbetçi mahkemece tutuklandı. 
     
</TEXT>
</DOC>
