<DOC>
<DOCNO> 404049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sonsiy26.html </URL>
<DATE> 2005/12/16/ </DATE>
<TIME> 21.20 </TIME>
<AUTHOR>  </AUTHOR>
<HEADLINE>
AB Dönem Başkanlığı Pamuk davasının düşmesini bekliyoruz... 
</HEADLINE>
<TEXT>

     AB Dönem Başkanlığı, yazar Orhan Pamuk hakkında açılan davanın düşmesini ümit ettiğini bildirdi. 
     İngiltere tarafından yürütülen AB Dönem Başkanlığı'ndan yapılan açıklamada, ''AB Dönem Başkanlığı'nın, Şişli 2. Asliye Ceza Mahkemesi'nin bugün aldığı, Orhan Pamuk aleyhine açılan davanın 7 Şubat'a ertelenmesi kararını not ettiği'' kaydedildi. 
     Açıklamada, ''Dönem Başkanlığı, davanın düşmesini ümit eder ve Pamuk ile diğerleri aleyhine ileri sürülen suçlamalar konusunda AB'nin taşıdığı ciddi endişeyi bir kez daha ifade eder. Ayrıca, ifade özgürlüğü konusunda Avrupa İnsan Hakları Sözleşmesi'nde yer alan standartlara sıkı bağlılığın önemini bir kez daha tekrarlar'' ifadesi kullanıldı. 
     
     REKTÖR AŞKIN HAKKINDAKİ DAVA 
     Dönem Başkanlığı açıklamasında, Yüzüncü Yıl Üniversitesi YYÜ Rektörü Prof. Dr. Yücel Aşkın aleyhine açılan davaya da değinildi. 
     Açıklamada, AB'nin, Yücel Aşkın aleyhine açılan davayı da yakından takip etmekte olduğu kaydedildi. 
     Rektörün 14 Aralık'taki ilk duruşmasında AB Dönem Başkanlığı'nın da hazır bulunduğunun ifade edildiği açıklamada, ''AB, Sayın Yücel Aşkın'ın devam eden tutukluluk halinin şartları ve gerekliliğinin dikkatli bir şekilde incelenmesi dahil, adil ve uygun bir yargılama beklemektedir'' denildi. 
     
</TEXT>
</DOC>
