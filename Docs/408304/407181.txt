<DOC>
<DOCNO> 407181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/guncel/gun01.html </URL>
<DATE> 2005/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Organize İşler'e 'sigara' darbesi 
</HEADLINE>
<TEXT>


Prof. Kural, "Filmde 3.5 dakikada bir sigara içiliyor" deyip suç duyurusunda bulundu 

ŞÜKRAN PAKKAN İstanbul 

Yönetmenliğini ve senaristliğini Yılmaz Erdoğan'ın yaptığı "Organize İşler" filmi, vizyona girdiği ilk hafta sinema salonlarından adliyelere taşındı. Filmde her 3.5 dakikada bir sigara içildiğini saptayan "Sigara düşmanı" Prof. Dr. Orhan Kural ve Sigarayla Savaşanlar Derneği Başkanı Ubeyd Korbey, yapımcı ve yönetmenin cezalandırılması istemiyle suç duyurusunda bulundu. 

Ceza istedi 
Kural ve Korbey, dün Şişli Cumhuriyet Başsavcılığı'na yaptıkları suç duyurusunda, yapımcılığını Necati Akpınar'ın yaptığı Organize İşler filminde, 20 sahne ve 43 planda sigara görülmesi, bir sahnede bir sigara paketinin markasının açıkça uzun bir süre ekranda kalması dolayısıyla film yapımcılarının ceza almalarını talep etti. 
Prof. Kural, daha önce "O Şimdi Asker" filmiyle ilgili aynı gerekçelerle suç duyurusunda bulunarak, film yapımcılarının ceza almasını sağlamıştı. 
Filmin on binlerce kişinin ve özellikle gençlerin sigaraya başlamasına neden olabileceğini söyleyen Korbey ise 4207 sayılı yasanın sigarayla ilgili gizli reklam yapılmak suretiyle ihlal edildiğini belirtti. Korbey şöyle konuştu 

"Yasa ihlal ediliyor" 
"Filmdeki sigara sahnelerini Orhan Kural fark etti. Kendisi galaya çağrılmış ancak yapım şirketinden kendisini iki kez arayıp bir yanlışlık olduğunu söyleyip gelmemesini rica etmişler. Bu kez film daha çok dikkatini çekmiş, neden böyle yaptılar diye. 
K ğıt kalemle hesaplayarak film seyredildi. Sigara öğesi çok ön planda. 43 planda görülüyor. Bu çok yüksek bir oran. Maalesef film sektörü, sigara reklamcılığına alet ediliyor. Erdoğan iyi bir sanatçı ama bir sorumluluğu var. Böyle bir tehlike ile ilişkili olması çok yanlış. Başka filmlerde de bu işin takipçisi olacağız." 



</TEXT>
</DOC>
