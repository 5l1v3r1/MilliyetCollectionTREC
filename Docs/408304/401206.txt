<DOC>
<DOCNO> 401206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/guncel/gun06.html </URL>
<DATE> 2005/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapıkule'de kamera krizi 
</HEADLINE>
<TEXT>


Polisin, Gümrük Başmüdürlüğü'nden habersiz Kapıkule Gümrük Kapısı'nın 27 ayrı noktasına gizli kamera koyduğu tespit edildi 

EDİRNE DHA 

Edirne'de Kaçakçılık ve Organize Suçlarla Şube Müdürlüğü'nün, Kapıkule Gümrük Kapısı'nda 27 noktaya elektrikli sobaların içine 27 gizli kamera yerleştirdiği ortaya çıktı. 
Kapıkule'de yolcu salonu giriş, çıkış, otobüs peronları, Bulgaristan kapısı giriş ve gümrüksüz satış mağazalarının da aralarında bulunduğu 27 ayrı noktaya, 20 gün önce Kapıkule Mülki İdare Amiri Cengizhan Aksoy'un izniyle elektrikli sobalar takıldı. 
Görevli bir muayene memuru, önceki gece elindeki elektrik fenerini çalışma kabininde gezdirirken, elektrik sobasının kenarındaki bir bölümün ışığı yansıttığını fark etti. Yapılan incelemede, 27 elektrik sobasının kenar bölümlerine yerleştirilmiş kameralar belirlendi. Bu kameraların tespit ettiği görüntülerin de Kapıkule Camii'ne kurulan merkeze aktarıldığı ortaya çıktı. 
Olayın ortaya çıkmasından sonra camideki sistemin emniyet görevlilerince apar topar söküldüğü öne sürülürken, Gümrük ve Muhafaza Başmüdürlüğü yetkilileri, başsavcılığa yazı göndererek, gizli kameraların mahkeme ya da savcılık kararıyla buralara konulup konulmadığını sordu. 
Edirne Emniyet Müdürlüğü'nden üst düzey bir yetkili ise, Kapıkule'de içki ve sigara kaçakçılığı yapıldığı konusunda başlatılan operasyon kapsamında, mahkeme kararıyla gizli kameraların konulduğunu söyledi. 



</TEXT>
</DOC>
