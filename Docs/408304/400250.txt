<DOC>
<DOCNO> 400250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/son/soneko05.html </URL>
<DATE> 2005/12/03/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
AB ile tarımda müzakere süreci başlıyor... 
</HEADLINE>
<TEXT>

     Tarımda Avrupa Birliği AB ile müzakere süreci 5 Aralık Pazartesi günü başlıyor. 
     A.A muhabirinin edindiği bilgiye göre, 4 gün sürecek toplantılar için, Tarım ve Köyişleri Bakanlığı Müsteşar Yardımcısı Vedat Mirmahmutoğlu başkanlığında, 20'si bakanlıktan, kalanı tarımla ilgili diğer kuruluşlardan olmak üzere yaklaşık 50 kişilik bir heyet Brüksel'e gidiyor. 
     Tarama sürece kapsamında ilk toplantılarda, AB'nin tarım ve kırsal kalkınma konusundaki mevzuat ve uygulamaları konusunda Türkiye'yi bilgilendirecek. Toplantıların ikinci aşaması 23 Ocak'ta yine Brüksel'de yapılacak ve bu sefer Türkiye, tarım ve kırsal kalkınma konusundaki kendi mevzuat ve uygulamalarını AB'ye anlatacak. 
     Tarama sürecinin, AB ve Türkiye arasındaki uygulama ve mevzuat farklarının ortaya konulması açısından çok önemli olduğu, uygulama ve mevzuattaki farkların net olarak ortaya konulması halinde müzakere sürecine kalan konuların azaldığı belirtildi. 
     Edinilen bilgiye göre, AB ile müzakereler nedeniyle Tarım ve Köyişleri Bakanlığı'nda yeniden yapılanmaya gidildi. Müsteşar Yardımcısı Nebi Çelik, AB ile müzakerelerde ve yazışmalarda ''temas kişisi'' ve koordinatör olarak belirlenirken, müzakere konularına göre sorumlu müzakereciler tespit edildi. 
     AB ile tarım müzakereleri 3 konu başlığı altında yürütülecek. ''Tarım ve Kırsal Kalkınma'' konusundaki müzakereler Müsteşar Yardımcısı Vedat Mirmahmutoğulları, ''Veterinerlik, Bitkisel Üretim ve Gıda'' başlığındaki müzakereler Müsteşar Yardımcısı Nihat Pakdil, ''Balıkçılık ve diğer fazıllarda tarımla ilgili konular'' başlığındaki müzakereler ise Müsteşar Yardımcısı Mustafa Erten sorumluluğunda yürütülecek. 
     Müzakere heyetinin içinde, bakanlık yetkilileri ve uzmanlar yanında, Dış Ticaret, Devlet Planlama Teşkilatı ve Hazine Müsteşarlıkları, Sanayi ve Ticaret Bakanlığı, şeker fabrikaları, tarım kredi kooperatifleri, tarım satış birlikleri gibi tarımla ilgili kuruluşlardan temsilciler bulunuyor. 
     
</TEXT>
</DOC>
