<DOC>
<DOCNO> 406196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/spor/spo08.html </URL>
<DATE> 2005/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Madrid 'tuş' olmuş 
</HEADLINE>
<TEXT>


IOC üyesi Alex Gilady, Londra'nın 2012 Olimpiyatı'nı bir üyenin yanlış tuşa basmasıyla kazandığını ileri sürdü 


Uluslararası Olimpiyat Komitesi'nin IOC İsrailli üyesi Alex Gilady, Londra'nın, 2012 Olimpiyatı'na ev sahipliği oylamasını "yanlışlıkla basılan bir tuş" sonucunda kazandığını iddia etti. 
Gilady, Singapur'da Temmuz ayında yapılan, finale kalacak iki ülkenin belirlendiği oylamada, Yunan delege Lambis Nikolaou'nun yanlış düğmeye bastığını ve Madrid yerine Paris için oy kullandığını söyledi. Oylamada, Paris'in 33, Madrid'in 31 oy aldığını hatırlatan Gilady, Yunan delegenin doğru düğmeye basması halinde oyların eşitleneceğini ve eşitliğin bozulması için yapılacak yeni oylamada, Londra'nın kazanmasını isteyenlerin, Fransa'nın yüksek şansını gözönünde tutarak İspanyollardan yana oy kullanacaklarını belirtti. Bu durumda Madrid'in, Londra ile finale kalmış olacağını söyleyen IOC üyesi, "Finalde elenen Paris oyları Madrid'e gidecek ve oyunları İspanyollar kazanacaktı" iddiasında bulundu. 
Singapur'daki oylamada Paris'i 54 - 50 geçen Londra, 2012'nin ev sahibi olmuştu. İkinci turda 32 olan Madrid'in oyunun 31'e düştüğü 3. tur sonuçlarının açıklanması, itiraz nedeniyle uzun süre gecikmişti. 


</TEXT>
</DOC>
