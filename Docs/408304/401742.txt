<DOC>
<DOCNO> 401742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sonsiy33.html </URL>
<DATE> 2005/12/08/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
AKP'li Yazıcı Çömez ve Koçak'ın sözlerini incelemeye aldık 
</HEADLINE>
<TEXT>

     AK Parti Genel Başkan Yardımcısı Hayati Yazıcı, bugünkü Merkez Yürütme Kurulu MYK toplantısında, Balıkesir Milletvekili Turhan Çömez ve Afyonkarahisar Milletvekili Mahmut Koçak’ın sözlerinin incelemeye alındığını bildirdi. 
     Yazıcı, MYK toplantısının ardından açıklamalarda bulunarak, soruları yanıtladı. 
     Bir gazetecinin, "Turhan Çömez ve Mahmut Koçak’ın Disiplin Kurulu’na sevk edilip edilmediği" sorusu üzerine Yazıcı, Balıkesir Milletvekili Turhan Çömez ve Afyonkarahisar Milletvekili Mahmut Koçak’ın sözlerinin incelemeye alındığını belirtti. 
     "Partinizde sorun mu var " sorusuna Yazıcı, "Yok, daha önce de bunun benzerleri oldu. Eleştirilere tahammül, büyük bir grup olduğumuzun göstergesi. Onun başka sebepleri var mı, elbette kendileriyle konuşulduğunda izah edeceklerdir. Şimdi olan bir şey yok. 
     Grupta konuşuyor arkadaşlarımız. Bazen doğru yansıyor, bazen yanlış yansıyor. Başbakan da olsa arkadaşlarımızı sabırla dinliyor" karşılığını verdi. 
     Bir gazetecinin, Maliye Bakanı Kemal Unakıtan’ın açıklamalarını hatırlatması üzerine Yazıcı, Unakıtan ile konuştuğunu belirterek, şunları söyledi 
     "O da doğru değil. Doğru bulmadığımızı ifade ettik. Grup var, teşkilatımız var. Mahalle yönetimi, ilçe yönetimi, TBMM Grubu, Kadın Kolları, Gençlik Kolları bir bütün olarak teşkilatız. Bu teşkilat içinde milletvekillerimiz, il başkanlarımız, ilçe başkanlarımız, bakanlarımız, grup var. Birisi, birisi hakkında bir şey söylemişse, diğerinin de kalkıp kamunun önünde, beklenmeyen bir tarzda bir iddiayı içerir tarzda cevap vermesinin de doğru olmadığını kendilerine ifade ettik" dedi. 
     
</TEXT>
</DOC>
