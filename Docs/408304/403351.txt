<DOC>
<DOCNO> 403351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/soneko05.html </URL>
<DATE> 2005/12/14/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Koşar Başbakan bizi unuttu, deri fabrikaları kapanıyor 
</HEADLINE>
<TEXT>

     Türkiye Deri Sanayicileri Derneği Başkanı Turgut Koşar, deri fabrikalarının tek tek kapandığına dikkat çekerek, "Recep Tayyip Erdoğan Başbakan olduktan sonra AB konusuna daldı ve bizi unuttu. Başbakanı çevresi bir süre sonra uyaracak çünkü deri fabrikaları tek tek kapanıyor" dedi. 
     Türkiye Deri Sanayicileri Derneği Başkanı Turgut Koşar, Türkiye İşveren Sendikaları Konfederasyonu’nun TİSK yayın organı İşveren Dergisi’ne Türk dericiliğinin durumu ve beklentileriyle ilgili değerlendirmelerde bulundu. 
     
     "AB’YE DALDI BİZİ UNUTTU" 
     Koşar, deri sektörünün en önemli sorunlarının başında girdi maliyetlerinin ve SSK primlerinin yüksekliği ile pahalı elektrik kullanımı ve teşviklerin yüzde 1 düzeyinde kalmasının geldiğini söyledi. Koşar, "Recep Tayyip Erdoğan Başbakan olduktan sonra AB konusuna daldı ve bizi unuttu. 
     Başbakanı çevresi bir süre sonra uyaracak çünkü deri fabrikalar ve ara sanayiler tek tek kapanıyor. Sektörlere büyümesi için el atılması lazım" dedi. 
     
     "DERİ SEKTÖRÜ EŞİT REKABET KOŞULLARINA ULAŞMALI" 
     Koşar, Avrupa Birliği üyeliği açısından Türkiye’nin 8- 10 sektörde şansı olduğunu ve bu sektörlerden birinin de 
     dericilik olduğunu belirterek, deri sektörünün üyelik sürecinde kalite ve üretim sorunu yaşamayacağını, fakat diğer ülkelerle rekabet şartlarının eşit olamayacağını kaydetti. Koşar, dericilik sektörünün eşit rekabet koşullarına ulaşması için Avrupa ülkelerinin teşviklerinin göz önünde bulundurulması gerektiğini söyledi. 
     
     "İHRACATLA İLGİLİ SORUN DÖVİZ KURUNDAN" 
     Ulusal markalaşmanın da önemine dikkat çeken Koşar, Türkiye’nin firma değil Türk malı olarak markalaşması gerektiğini kaydetti. Koşar, Türk imajının bir dönem Rus pazarına giren ve dericilikle ilgisi olmayan firmalar nedeniyle zedelendiğini belirterek, bu imaj zedelenmesinin kısa sürede düzeldiğini ve Avrupa’ya yapılan ihracatların yükselmeye başladığını belirtti. Koşar, ihracatla ilgili olarak tek sorunun döviz kurlarından kaynaklandığına dikkat çekti. 
     Dericilik sektöründe taklit ürünlerin de sorun yarattığını ve sahte ürünlerin halkın sağlığını tehdit ettiğini vurgulayan Koşar, sahte derinin mantar ve romatizma gibi hastalıklara neden olduğunu kaydetti. 
     
     "ÇİN MALLARI İÇİN SIKI DENETİM YAPILSIN" 
     Koşar, sahte deride Çin mallarının ağırlıklı olduğuna dikkat çekerek, Türk malları ihraç edilirken uygulanan sıkı denetimin Çin malları içinde uygulanması gerektiğini söyledi. Eylül ayında Türkiye’ye 200 milyon dolarlık Çin malının girdiğine dikkat çeken Koşar, bu durumun iç pazar açısından olumsuzluk yarattığını belirtti. Çin mallarının çok büyük oranda devlet desteği aldığını söyleyen Koşar, kaliteli mallar üretildiği sürece deri sektörünün çok büyük sorunlar yaşamayacağını kaydetti. 
     Türk dericiliğinin markalaşmaya olan ihtiyacını vurgulayarak, son dönemde farklı tanıtım yöntemleri kullandıklarını kaydeden Koşar, tanıtım için ünlülerin yer aldığı reklamların yanısıra ve havaalanlarında reklam panolarının kullanıldığını söyleyerek, her yıl farklı bir ülkede Türk derisinin tanıtımının yapılacağını kaydetti. 
     
</TEXT>
</DOC>
