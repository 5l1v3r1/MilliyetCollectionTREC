<DOC>
<DOCNO> 404128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sontur39.html </URL>
<DATE> 2005/12/16/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Antalya'da fırtına uyarısı 
</HEADLINE>
<TEXT>

     Antalya’da, 18 Aralık Pazar günü sabah saatlerinde etkili olacak rüzgarın hızının, saatte 75 kilometreye ulaşabileceği bildirildi. 
     Meteoroloji Bölge Müdürlüğü Havalimanı Meteoroloji İstasyon Müdürlüğü’nden yapılan yazılı açıklamaya göre, yarın öğle saatlerinden itibaren kıyı Ege’den başlayacak rüzgar zamanla etkisini artırıp, fırtına şiddetine ulaşacak. 
     Antalya Körfezi’ni 18 Aralık Pazar günü etkileyecek rüzgarın hızı zaman zaman 75 kilometreyi bulabilecek. 
     Denizlerde ise Bodrum-Antalya arasında kıble ve lodostan esen rüzgar, yarın öğle saatlerinden sonra hızını artırarak, Bodrum-Fethiye arasında 4-6, zaman zaman 7-8 kuvvetinde, saatte 16-27, zamanla 33-40 deniz mili hıza ulaşacak. 
     Kuvvetli rüzgar ve fırtına, Antalya Körfezi’ni 18 Aralık Pazar günü sabah saatlerinden itibaren etkisi altına alırken, rüzgar 4-7 kuvvetinde, 16-33 deniz mili hızla esecek. 
     Kuvvetli rüzgar ve fırtına 18 Aralık Pazar günü akşam saatlerinde etkisini yitirecek. 
     Deniz kaba, yer yer çok kaba dalgalı, dalga yüksekliği 2-3, yer yer 4 metre dolayında olacak. Hava çok bulutlu, yer yer etkili olmak üzere sağanak ve gök gürültülü sağanak yağışlı geçecek. 
     Görüş uzaklığı 10, yağış anında 2-4 kilometre dolayında bulunacak. 
     
</TEXT>
</DOC>
