<DOC>
<DOCNO> 406494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/25/son/sontur06.html </URL>
<DATE> 2005/12/25/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Kıyafetlerini değiştirmeyince yakalandı 
</HEADLINE>
<TEXT>

     Süleyman ELÇİN DHA 

      KONYA'da önceki gün evine girdiği 30 yaşındaki Emine Güner'i bıçakla tehdit edip altınlarını, parasını ve cep telefonunu gasp edip, yatak odasına kilitleyerek kaçan 23 yaşındaki Hakan Dişçi, üzerindeki kırmızı kazağını, kahverengi deri montunu ve aynı renk deri ayakkabılarını değiştirmeyince polise yakalandı. 
     Olay, geçen perşembe günü saat 18.30 sıralarında Zafer Mahallesi, Gazanfer Sokak'ta 51 numaradaki tek katlı evde meydana geldi. Çocukları okuldan, eşi de işten henüz dönmeyen Emine Güner, akşam yemeği için hazırlık yaparken, evin dış kapısının yarı açık olduğunu farkeden gaspçı, bahçe kapısının üzerinden atlayarak sessizce yaklaşarak içeri girdi. 
     Yanındaki ekmek bıçağıyla mutfaktaki Güner'i tehdit eden saldırgan, para ve ziynet eşyalarını istedi. Karşı koyup direnmeye kalkışan Güner'le bir süre boğuştuktan sonra etkisiz hale getiren saldırgan, genç kadının altın küpelerini, evlilik alyansını, cep telefonunu ve 90 YTL'sini gasp etti. 
     Ses çıkarırsa öldüreceğini söylediği Emine Güner'i yatak odasına sokup kapıyı üzerine kilitleyen gaspçı, dışarı çıkıp pencerenin önüne geldi. Güner'i tehdit ettiği bıçakla yatak odasının anahtarını pencere kenarına bırakan gaspçı kaçtı. 
     Eşi ve çocuklarının gelmesiyle rahat bir nefes alan Emine Güner polisi aradı. Güner, eve gelen ve inceleme yapan polise saldırganın üzerindeki kırmızı kazak, kahverengi deri mont, ve aynı renk deri ayakkabılarını anlatarak, ayrıntılı eşkal verdi. 
     Olayla ilgili soruşturma başlatan polis yetkilileri, alınan eşkali tüm ekiplere dağıttı. Dün öğle saatlerinde devriye gezen asayiş ekipleri, eşkale çok uyan bir şüpheliyi yakalayarak gözaltına aldı. Bıçakla yaralama suçundan sabıkalı Hakan Dişçi olduğu anlaşılan şüpheli sorgusunda suçunu itiraf etti. 
     Güner'in de teşhis ettiği Dişçi, olay gününden beri üzerindeki kıyafetlerini değiştirmediğini, ailesinin yanına pek uğramadığını ve arkadaşlarıyla bekar evinde yaşadığını anlattığı ifadesinde, küpe ve yüzükleri kuyumcuda bozdurduğunu, cep telefonunu da sattığını söyledi. 
     Dişçi'nin sattığı ziynet eşyalarının geri alındığı kuyumcu hakkında da hırsızlık malını satın almaktan yasal işlem yapıldı. 
     
</TEXT>
</DOC>
