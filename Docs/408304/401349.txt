<DOC>
<DOCNO> 401349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/soneko12.html </URL>
<DATE> 2005/12/07/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Türkiye dış ticaret açığında dünya beşincisi... 
</HEADLINE>
<TEXT>

     Türkiye, ABD, İngiltere, İspanya ve Yunanistan’dan sonra dünyanın en fazla dış ticaret açığını veren beşinci ülkesi konumuna geldi. 
     Dış Ticaret Müsteşarlığı’nın Dünya Ticaret Örgütü’nün "Uluslararası Ticaret İstatistikleri-2005" raporunu kaynak göstererek hazırladığı verilere göre Türkiye, 2004 yılında yaptığı 69.3 milyar dolardan, 97.5 milyar dolara çıkan ithalatıyla dünyanın en fazla ithalat yapan 22’nci ülkesi oldu. Aynı yıl 47.3 milyar dolardan 63.1 milyar dolara çıkan ihracatla da Türkiye en fazla ihracat yapan 34’üncü ülke oldu. 
     Türkiye, 2004 yılındaki 34.4 milyar dolarlık dış ticaret açığıyla ise ABD, İngiltere, İspanya ve Yunanistan’ı izleyerek beşinci oldu. 2004 yılında ABD 706.7 milyar, İngiltere 116.6 milyar, İspanya 70.7 milyar, Yunanistan 37.4 milyar dolarlık dış ticaret açığı vermişti. 
     DTÖ’nün verilerine göre Dünyada en fazla ihracatı 2004 yılında 912.3 milyar dolarla Almanya gerçekleştirirken, en yüksek ithalatı ise 1 trilyon 525 milyar dolarla ABD yaptı. 
     Dünyanın en fazla ihracatını yapan ülkesi olan Almanya ithalatta 716 milyar dolarla ikinci, en fazla ithalatı yapan ABD ise ihracatta 818.8 milyar dolarla ikinci oldu. 
     İhracatta Almanya ve ABD’yi 593.3 milyar dolarla Çin, 565.8 milyar dolarla Japonya, 448.7 milyar dolarla Fransa, 358.2 milyar dolarla Hollanda, 349.2 milyar dolarla İtalya ve 346.9 milyar domarla İngiltere izledi. 
     İthalatta ise ABD ve Almanya’yı 561.2 milyarz dolmarla Çin, 465.5 milyar dolarla Fransa, 463.5 milyar dolarla İngiltere, 454.5 milyar dolarla Japonya, 351 milyar dolarla İtalya ve 319 milyar dolarla Hollanda izliyor. 
     Dünyada en yüksek dış ticaret fazlasını ise 195.3 milyar dolarla Almanya verdi. Japonya 111.3 milyar dolarla ikinci, Rusya 87.1 milyar dolarla üçüncü, Suudi Arabistan 81.7 milyar dolarla dördüncü, İrlanda ise 43.6 milyar dolarla beşinci oldu. 
     
</TEXT>
</DOC>
