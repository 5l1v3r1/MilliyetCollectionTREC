<DOC>
<DOCNO> 407840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/spor/spo05.html </URL>
<DATE> 2005/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Filede ibra şoku 
</HEADLINE>
<TEXT>


Ankara'da yapılan 1. Olağan Mali Genel Kurulu'nda gergin anlar yaşanan ve 2005 bütçesi ibra edilmeyen Voleybol Federasyonu'na, Olağanüstü Genel Kurul yolu göründü 

İLHAN GÜLER 


Voleybol Federasyonu'nun 1. Olağan Mali Genel Kurulu'nda 2005 bütçesi ibra edilmeyince seçimli olağanüstü genel kurul kararı alındı.Ankara Dedeman Oteli'nde 131 delegenin katılımı ile gerçekleşen genel kurulda zaman zaman gergin anlar yaşandı. Hüsnü Can başkanlığındaki özerk federasyonun onay istediği 2005 bütçesi ibra edilmeyince statü uyarınca seçim yolu açıldı. 
Mali genel kurulda İrfan Erdoğan Aydın, Celal Çelik ve Şencan Öztürk'ten oluşan denetleme kurulu raporunun kabul edilmemesi de bir başka soruna yol açtı. 
Genel kurulda seçime kadar faaliyetlerin devam edebilmesi için 5 milyon 670 bin YTL olan 2006 bütçesinin yüzde 10'unun kullanılmasını onay verildi. 567 bin YTL'lik bu bölüm olağanüstü genel kurula değin liglerin devamına tahsis edilecek. 

Can'dan çete suçlaması 
Federasyon başkanı Hüsnü Can, 10 yıldır camianın içindeki çetelerle uğraştığını belirterek, "Mali genel kurulda baskı vardı. Devlet memuru olduğum için buraya kadar mücadele edebildim. Yeniden aday olup olmayacağıma daha sonra karar vereceğim. Ama ben olmasam da bizim göstereceğimiz kişi başkan olur" şeklinde konuştu. 



</TEXT>
</DOC>
