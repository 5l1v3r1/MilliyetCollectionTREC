<DOC>
<DOCNO> 400803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sontur18.html </URL>
<DATE> 2005/12/05/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Uygulamalı din dersine soruşturma 
</HEADLINE>
<TEXT>

     Yalova Valisi Yusuf Erbay, bir ilköğretim okulunun öğrencilerine camide uygulamalı din dersi verdiği iddia edilen öğretmen hakkında soruşturma başlatıldığını bildirdi. 
     Vali Erbay, Yalova merkezde bir ilköğretim okulunun din dersi öğretmeni E.A’nın 5. sınıf öğrencilerini, Merkez Camii’ne götürüp, uygulamalı abdest alma ve namaz kılma dersi verdiği yönündeki iddiaları görüşmek üzere İl Milli Eğitim Müdür Vekili Şevki Genç ile toplantı yaptı. 
     Erbay, toplantının ardından AA muhabirine yaptığı açıklamada, İl Milli Eğitim Müdürlüğü’nün soruşturma açılması talebine onay verdiğini söyledi. 
     Milli Eğitim Müdürlüğü tarafından konuyu ve çıkan haberleri araştırmak üzere müfettişler görevlendirildiğini belirten Erbay, "Biz de onay verdik. Müfettişler yapılanın, Türkiye Cumhuriyeti yasalarına ve mevzuata aykırı olup olmadığını araştıracaklar. Tabii ki biz de yasaları ve mevzuatı uygulamakla, uygulanmasını sağlamakla yükümlüyüz" dedi. 
     Erbay, din dersi öğretmeni E.A’nın görevden alınıp alınmayacağına ilişkin soruya "Müfettişler gerekli soruşturmayı yapacaklar. Yasalara ve mevzuata aykırı bir durum var ise gereği yapılacaktır" yanıtını verdi. 
     
</TEXT>
</DOC>
