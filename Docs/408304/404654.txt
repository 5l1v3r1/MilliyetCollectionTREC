<DOC>
<DOCNO> 404654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sondun20.html </URL>
<DATE> 2005/12/19/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Kuzey Kore'den ABD'ye nükleer uyarı 
</HEADLINE>
<TEXT>

     Kuzey Kore, Washington yönetiminin, Pyongyang rejimine yönelik düşmanca tutumundan vazgeçmemesi halinde, nükleer caydırıcılıklarını güçlendireceğini açıkladı. 
     Kuzey Kore Dışişleri Bakanlığı'nın, ülkenin resmi haber ajansında okunan açıklamasında, ABD'den, insan hakları ve nükleer konuları baskı gerekçesi olarak kullanmaması istendi, aksi takdirde nükleer caydırıcılıktan da faydalanılarak, kendilerini savunma haklarının pekiştirileceği bildirildi. 
     Kuzey Kore'nin bu açıklaması, sorunun çok uluslu görüşmelerde çözümüyle ilgili umutları azalttı. 
     ABD'nin Seul Büyükelçisi Alexander Vershbow'un, Kuzey Kore'yi ''kara para aklayan, kalpazanlık yapan ve silahları yayan bir suç rejimi'' olarak adlandırmasının ardından yaptığı açıklamada Kuzey Kore, ''ABD'nin düşmanca siyasetinden vazgeçmediği sürece'' uluslararası nükleer silahsızlanma görüşmelerine devam etmeyeceğini bildirmişti. 
     
</TEXT>
</DOC>
