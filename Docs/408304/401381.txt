<DOC>
<DOCNO> 401381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/soneko45.html </URL>
<DATE> 2005/12/07/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Amerikan otomotiv devleri için zor günler... 
</HEADLINE>
<TEXT>

     Sektördeki sert rekabet yüzünden zor günler yaşayan Amerikan otomotiv devleri General Motors GM ve Ford, radikal önlemlere baş vuruyor. 
     Özellikle personelinin sağlık bakım masraflarının yarattığı ağır yük yüzünden 2005 yılını büyük zararla kapatacağı kesinleşen GM, bugün yaptığı sürpriz bir açıklamayla, baş mali yetkilisini değiştireceğini duyurdu. 
     Şirketten yapılan açıklamada, halen John Devine tarafından doldurulan baş mali yetkili makamına 1 Ocak'tan itibaren şu an GM'nin Avrupa kolunun baş yetkilisi olan Frederick Fritz Henderson'ın getirileceği bildirildi. 
     Bu yılın ilk 9 ayı boyunca 3 milyar dolardan fazla zarar eden GM, içinde bulunduğu ağır mali krizden çıkmak umuduyla 2008 yılına dek personel sayısında 30 bin kişilik indirime gitmeyi ve 12 fabrikasını kapatmayı kararlaştırmıştı. 
     
     FORD'UN İŞİ DE ZOR... 
     ABD'nin iki numaralı otomotiv şirketi Ford'un durumu da baş rakibinden parlak değil. 
     ABD otomotiv sanayiinin merkezinde yayımlanan Detroit News gazetesinin şirket kaynaklarına dayandırdığı haberinde, Ford yönetiminin kapsamlı bir yeniden yapılanma planı hazırladığı belirtildi. 
     Haberde, maliyetleri kısma hedefi doğrultusunda Ford'un ABD ve Kanada'da 25 ile 30 bin arasında işçiyi işten çıkarmayı ve 10 üretim tesisini kapatmayı planladığı belirtildi. 
     Otomotiv sektöründe dünya çapında ağırlaşan rekabet ABD şirketlerinin yıllardır sürdürdükleri liderliklerini tehdit ediyor. 
     
     TOYOTA TAKİPTE 
     Sektörde yıllarca sırasıyla ilk iki sırayı kimseye bırakmayan GM ile Ford, özellikle Japon Toyota'nın yakın markajında bulunuyor. 
     Dünya sıralamasında 2003 yılında Ford'u geride bırakıp ikincilik kürsüsüne çıkan Toyota'nın gelecek yıl da GM'yi geride bırakıp dünya liderliğini alabileceği ifade ediliyor. 
     
</TEXT>
</DOC>
