<DOC>
<DOCNO> 401062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sonsiy18.html </URL>
<DATE> 2005/12/06/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Mahkeme, CHP'nin TDK ile ilgili iddiasını ciddi bulmadı 
</HEADLINE>
<TEXT>

     Türk Dil Kurumu’nun TDK , Atatürk’ün vasiyeti doğrultusunda, Türkiye İş Bankası hisselerinin 2003 yılı gelirlerinden 17 milyon YTL’lik kısmının TDK’ya ödenmesi istemiyle CHP aleyhine açtığı alacak davasına devam edildi. 
     Ankara 12. Asliye Hukuk Mahkemesi’nde görülen davanın bugünkü duruşmasına TDK ve CHP’nin avukatları katıldı. 
     TDK’nın avukatı, Atatürk’ün vasiyeti doğrultusunda CHP’ye ait İş Bankası hisselerinin 2003 yılı temettü gelirinin yarısına tekabül eden 17 milyon YTL’nin yasal faiziyle birlikte kuruma aktarılmasına karar 
     verilmesi yönündeki talebini tekrarladı. 
     CHP’nin avukatı Alper Öktem ise Türk Dil Kurumu ve Türk Tarih Kurumu’nu Atatürk Kültür Dil ve Tarih Yüksek Kurumu çatısı altında birleştiren 2876 sayılı yasanın, Atatürk’ün iradesine ve Anayasa’ya aykırı olduğu yönündeki iddialarını yineledi. Öktem, TDK’nın, söz konusu yasal düzenlemeyle, Atatürk’ün iradesi dışında özel hukuk tüzel kişiliğinden çıkarak kamu tüzel kişiliğine dönüştürüldüğünü ifade etti. 
     Yargıç Sadi Büyükeren, Avrupa İnsan Hakları sözleşmelerinde yer alan hükümlerle ulusal Anayasa hükümlerinin birbirlerine zıt olması halinde, ulusal düzenlemelerin öncelikle uygulanması, Avrupa İnsan Hakları sözleşmelerinin ve eki protokollerin ise çelişme durumunda tavsiye ve destekleyici norm olarak değerlendirilmesi gerektiğini kaydetti. Büyükeren, avukat Öktem’in, Anayasa’ya aykırılık iddiasının, 2876 sayılı yasanın dayanağını Anayasa hükmü oluşturduğundan ciddi 
     bulunmamasına karar verdi. 
     Duruşma, eksikliklerin giderilmesi için ertelendi. 
     Dava dilekçesinde, Atatürk’ün 5 Eylül 1938 tarihli vasiyetnamesinin 6. maddesi gereğince, Türkiye İş Bankası’nın 2003 yılına ait hisse senedi gelirlerinden 17 milyon YTL’nin yasal faiziyle birlikte TDK’ya ödenmesi talep ediliyor. 2003 yılı gelirinin yanı sıra bundan sonraki yıllara ait gelirlerden kuruma düşen payın, her yıl yasal faiziyle birlikte CHP’nin talimatı olmadan TDK’ya aktarılmasına karar verilmesi talep edilen dilekçede, Atatürk’ün İş Bankası’ndaki hissesinin yüzde 28.09’luk payına karşılık olarak bankanın 2 yönetim kurulu üyeliğinin Türk Dil Kurumu’nun hakkı olduğunun tespiti de isteniyor. 
     Türk Dil Kurumu ve Türk Tarih Kurumu’nun, CHP’ye ait İş Bankası hisselerinin 2000 yılı temettü gelirinin yarısı olan 327 milyar 708 milyon 673’er bin liranın, yasal faiziyle birlikte tahsili istemiyle açtıkları davalar da 2 ayrı mahkemede devam ediyor. 
     
</TEXT>
</DOC>
