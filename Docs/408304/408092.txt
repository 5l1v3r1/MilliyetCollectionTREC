<DOC>
<DOCNO> 408092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sonyas18.html </URL>
<DATE> 2005/12/30/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Yılbaşı akşamı beslenmeye ve alkole dikkat 
</HEADLINE>
<TEXT>

     Diyabet, kalp-damar ve yüksek tansiyon hastaları ile obezlerin, yılbaşı akşamı yiyeceklerini tüm geceye yayarak yemeleri ve merkezi sinir sistemini baskılayarak gevşettiği ve kişinin kendini kontrol etme yeteneğini azalttığı ifade edilen alkole dikkat edilmesi gerektiği belirtildi. 
     Gaziantep Üniversitesi GAZÜ İç Hastalıkları Anabilim Dalı Başkanı Prof. Dr. Yalçın Kepekçi, AA muhabirine yaptığı açıklamada, yılbaşı akşamında özellikle diyabet, kalp-damar ve yüksek tansiyon hastaları ile obezlerin, yemekleri kısa süre içinde ve tek öğün olarak yememeleri gerektiğini söyledi. 
     Gece boyunca çeşitli eğlencelerin olması nedeniyle uzun bir süre geçirildiğini ifade eden Kepekçi, bir anda tüketilen yiyeceklerin, tokluk kan şekerinin ani olarak yükselmesine neden olabileceğine dikkat çekti. 
     Şeker takibinde tokluk kan şekerinin açlık kan şekeri kadar önemli olduğunu vurgulayan Kepekçi, "Son zamanlarda yapılan bilimsel çalışmalarda, tokluk kan şekerinin kalp-damar hastalıklarının oluşmasını hızlandırdığı ortaya çıktı. Bu nedenle yılbaşı akşamında yemek tüketimi konusunda çok dikkatli olunmalı. Yemek bütün bir geceye yayılarak, aralıklarla tüketilmeli" dedi. 
     Kepekçi, özellikle şeker düşürücü ilaç kullanan Tip-2 diyabet hastalarının alkol almaması gerektiğini ifade etti. 
     
     "ALKOL FAYDASIZ ENERJİ" 
     Karadeniz Teknik Üniversitesi KTÜ Tıp Fakültesi Biyokimya Anabilim Dalı Başkanı Prof. Dr. Orhan Değer de alkolün merkezi sinir sistemini baskılayarak gevşettiğini ve kişinin kendini kontrol etme yeteneğini azalttığını bildirdi. 
     Prof. Dr. Değer, yılbaşında alkol tüketiminin arttığını ve buna bağlı çeşitli olumsuzluklar yaşandığını belirtti. 
     Alkolün metabolik açıdan "boş kalori" olarak adlandırıldığını ifade eden Değer, "Yani alkol faydasız enerjidir. Dolayısıyla fazla miktarda alınması metabolik dengeyi bozar. Özellikle de merkezi sinir sisteminde iletileri değiştirdiğinden sarhoşluk meydana getirir. 
     Merkezi sinir sistemini baskılayarak gevşetir ve kişinin kendini kontrol etme yeteneğini azaltır. Bir gıda olmadığından aşırı miktarda alınması hücreleri olumsuz etkiler" dedi. 
     Aşırı alkolün, konuşmayı bozabildiği gibi uykuya ve bazı durumlarda beyindeki yaşamsal merkezleri ileri derecede baskılaması sonucu yaşamı tehdit eden bir komaya da neden olabileceğine işaret eden Değer, şöyle devam etti 
     "Alkol, periferik kan damarlarını genişleterek sıcaklık duygusu yaratır, nabız hızlanır, sıvı alımının artması ve alkolün böbrekler üzerindeki etkisiyle daha fazla idrar yapılır. Alkol karaciğer başta olmak üzere sindirim, beyin ve sinir sistemini, kemik iliğini, bir başka deyişle tüm vücudu etkiler. Etkinin şiddeti, alınan alkolün miktarı ve sıklığına göre değişir." 
     
     YOĞURT VE SARIMSAKLI MEZELER 
     Erciyes Üniversitesi EÜ Atatürk Sağlık Yüksekokulu Beslenme ve Diyetetik Bölümü Başkanı Doç. Dr. Neriman İnanç da yılbaşı gecesine zinde başlamanın ilk adımının yeterli sıvı alımıyla mümkün olacağını kaydetti. 
     Yorgunluğun en temel nedeninin susuzluk olduğunu, bu nedenle sıvı alımına dikkat edilmesi gerektiğini belirten İnanç, gündüz saatlerinde hayvansal besin tüketimi yapılmamasını, yaşlılığı erteleyen sebze, meyve ve yoğurt tüketimine ağırlık verilmesini önerdi. 
     Yemek aralarında sıvı alımının besinlerin sindirimini kolaylaştıracağının unutulmaması gerektiğine işaret eden İnanç, "Geleneksel olarak tüketilen hindi eti, kırmızı etten daha az kalori ve yağ içerdiği için en uygun besindir. Meze olarak hazırlanacak besinlerde ise içerdiği kükürtlü bileşiklerle yüksek tansiyon ve kolesterolü düşüren sarımsak ile kalp dostu yoğurt kullanmak sağlık sorunlarını önleyecektir" dedi. 
     
</TEXT>
</DOC>
