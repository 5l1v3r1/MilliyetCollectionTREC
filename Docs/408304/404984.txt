<DOC>
<DOCNO> 404984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sondun28.html </URL>
<DATE> 2005/12/20/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Almanya, Hizbullah üyesini gizlice serbest bıraktı 
</HEADLINE>
<TEXT>

     Almanya'nın, bir Amerikalı deniz kuvvetleri şoförünü öldürdüğü için ömür boyu hapse mahkum olan bir Hizbullah üyesini gizlice serbest bıraktığı ve Lübnan'a iade ettiği bildirildi. 
     Lübnanlı siyasi kaynaklar, ABD deniz kuvvetleri şoförü Robert Dean Stethem'i öldürmekten suçlu bulunan Muhammed Ali Hammadi'nin geçen hafta başkent Beyrut'a gönderildiğini kaydettiler. 
     Kaynaklar, Almanya'nın Hammadi'yi, ABD'nin iade talebine rağmen Lübnan'a gönderdiğine dikkat çektiler. 
     Almanya'daki diplomatik kaynaklar da, Hammadi'nin serbest bırakıldığını teyit ettiler. 
     Muhammed Ali Hammadi, 1985'te TWA uçağının kaçırılması sırasında Stethem'i öldürmekten suçlu bulunmuş ve şartlı tahliye olmaksızın ömür boyu hapse mahkum edilmişti. 
     Hammadi 1987'de yakalanmış ve 1980'li yılların sonu ile 1990'lı yılların başında Lübnan'daki Alman rehineler karşılığında geri alınması için gösterilen tüm çabalar boşa çıkmıştı. 
     Hammadi'nin kardeşi Abdülhadi, bu dönemde Hizbullah'ın üst düzey güvenlik yetkilisi olarak görev yapıyordu. 
     Hammadi'nin serbest bırakılması haberlerinin, Stethem'i öldürmekten suçlu bulan ve Berlin'den serbest bırakıldığı takdirde ABD'ye iade edilmesini isteyen Washington'u kızdıracağı belirtiliyor. 
     Muhammed Ali Hammadi'nin, Alman rehine Susanne Osthoff'un Irak'ta serbest bırakılmasından birkaç gün önce serbest bırakılmasına dikkat çekiliyor. Alman arkeolog Irak'ta 25 Kasım'da kaybolmuştu. 
     
</TEXT>
</DOC>
