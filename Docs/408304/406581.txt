<DOC>
<DOCNO> 406581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/spor/axspo04.html </URL>
<DATE> 2005/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih geliyor 
</HEADLINE>
<TEXT>


Trabzonspor, PAOK'tan ayrılan Fatih Akyel'le el sıkıştı. Türkiye'ye dönerek büyük bir kulüpte oynamak istediğini belirten milli oyuncu, tercihinin bordo - mavili takım olduğunu açıkladı 

ÖMÜR AVCI DHA 


Bordo - mavili takım, ara transferin ilk bombasını Fatih Akyel'le patlatıyor. Umduğunu bulamadığı Yunanistan'ın PAOK Kulübü ile bağlarını koparan Fatih, Trabzonspor'la büyük ölçüde anlaşma sağladı. Yöneticiler, milli futbolcunun menajeri ile pazarlık masasına oturarak el sıkıştı. 
Futbol hayatına artık Türkiye'de devam etmek istediğini vurgulayan tecrübeli savunmacı, Trabzonspor'da oynamaya çok sıcak baktığını söyledi. 28 yaşındaki oyuncu, "Trabzonspor gibi büyük bir kulüpte oynamak istiyorum ve takıma yararlı olacağıma inanıyorum. Başka kulüplerden de teklifler aldım ama tercihimi kesinlikle Trabzonspor'dan yana kullanma taraftarıyım" dedi. 

Sayitoğlu Anlaştık 
Asbaşkan Haşim Sayitoğlu da Fatih Akyel'le görüşerek prensipte anlaşma sağladıklarını doğruladı. Transferin sonuçlanması için arada küçük pürüzler kaldığını vurgulayan Sayitoğlu, "Bu pürüzler Fatih'in durumuyla alakalı. Transfer birkaç gün içinde resmiyet kazanacak" ifadesini kullandı. Fatih Akyel'in kısa süre içinde Trabzon'a giderek resmi sözleşmeye imza atması bekleniyor. 

Emrah'a teklif yağıyor 

Trabzonspor'da Teknik Direktör Vahid Halilhodziç tarafından geçtiğimiz günlerde sürpriz şekilde kadro dışı bırakılan Emrah Eren'in talipleri her geçen gün artıyor. Tecrübeli sağ kanat oyuncusuna kanca atan Galatasaray ile bordo - mavili yönetim arasındaki görüşmelerin sürdüğü öğrenildi. Sarı - kırmızılılar, Emrah'a karşılık Altan'ı teklif ederken, Karadeniz ekibinin genç golcü Hasan Kabze'yi istediği belirtildi. Cim Bom'un bu talep üzerine süre istediği ifade edildi. Gençlerbirliği, Malatyaspor ve Çaykur Rizespor'un da Emrah'ın transferi için devrede oldukları vurgulandı. 

İlk devre bereketi 

Bordo - mavili takım, sezonun birinci bölümünde gollerinin çoğunluğunu maçların ilk yarılarında attı. Süper Lig'in ilk yarısında rakip ağları toplam 21 kez havalandıran Karadeniz ekibi bunların 14'ünü ilk devrelerde kaydetti. Trabzonspor'un ikinci yarılarda sadece 7 gol atabilmesi dikkat çekti. Bordo - mavili ekip, 30 ile 45. dakikalar arasında 6 gol atarken bu süreç takımın en üretken zaman dilimi oldu. En erken golü ise 5. haftada Gaziantep'le oynanan maçın ilk dakikasında Yattara attı. 


</TEXT>
</DOC>
