<DOC>
<DOCNO> 405508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sonyas16.html </URL>
<DATE> 2005/12/21/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
Her 10 ABD'liden 9'u 'Cennet'e inanıyor... 
</HEADLINE>
<TEXT>

     ABD'de yapılan bir kamuoyu araştırması, her 10 Amerikalıdan 9'unun cennete inandığını, kendisini inançlı sayan bütün Amerikalıların hemen hemen hepsinin ise yollarının cennette son bulacağını düşündüğünü ortaya koydu. 
     ABC News tarafından yapılan kamuoyu araştırmasının sonuçlarına göre, cennetin varlığına inanan Amerikalıların 4'te 1'i, cennete sadece Hıristiyanların gireceğini savunurken, Protestanlar arasında ise bu oran 3'te 1'i aşıyor. 
     Anket, Hıristiyan toplumlarda geleneksel olarak beyaz kıyafetler içinde harp çalan insanlarla dolu şekilde tasvir edilen cennet anlayışının, Amerikalılar arasında artık yaygın olmadığını da gösterdi. 
     Anket sonuçlarına göre, cennete inanan her 10 Amerikalıdan 8'i, cenneti, insanların fiziken değil, ruhen var olacağı bir yer olarak görüyor. 
     
</TEXT>
</DOC>
