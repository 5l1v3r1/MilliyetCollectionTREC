<DOC>
<DOCNO> 405646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sondun45.html </URL>
<DATE> 2005/12/22/ </DATE>
<TIME> 22.50 </TIME>
<AUTHOR>  </AUTHOR>
<HEADLINE>
New York'ta toplu taşıma grevi sona erdi 
</HEADLINE>
<TEXT>

     New York'ta 3 gündür süren toplu taşıma grevinin sona erdirilmesine karar verildi. 
     Nakliye İşçileri Sendikası TWU Yönetim Kurulu'nda yapılan oylamada, New York metrosu ve otobüs seferlerini etkileyen grevin sona ermesi kararı alındı. 33 bin üyeyi ilgilendiren oylamada, yeni sözleşme olmaksızın işbaşı yapılması lehine karar verilirken, işçilerin gelecek vardiyada işlerinin başına dönecekleri açıklandı. 
     TWU ile ulaşım idaresi MTA arasında arabuluculuk yapan yetkililer, işçilerin işe dönmesi konusunda adım atılmasının kabul edildiğini açıklamışlar, ne zaman işbaşı yapılacağı konusunda bilgi vermemişlerdi. 
     Grevde geçirilen her gün için sendikaya 1 milyon dolarlık ceza verilmesini öngören mahkeme kararının ve Brooklyn'deki Eyalet Yüksek Mahkemesi'nin sendikanın üç yetkilisini bugün yasadışı greve gitme konusunda yargılayacak olmasının, sendikayı görüşmelere yeniden başlamaya ittiği yorumları yapılmıştı. 
     
</TEXT>
</DOC>
