<DOC>
<DOCNO> 405605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sondun04.html </URL>
<DATE> 2005/12/22/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
ABD senatosu'ndan kritik kararlar 
</HEADLINE>
<TEXT>

     ABD Kongresi'nin üst kanadı Senato, krize dönüşme eğilimi gösteren Yurttaşlık Yasası'na ilişkin sorunu çözümleyerek, Başkan George W. Bush yönetimine terörle mücadelede olağanüstü yetkiler tanıyan yasanın geçerlilik süresinin 6 ay uzatılmasına karar verdi. 
     Noel ve yılbaşı dönemi yaklaşırken çok yoğun bir çalışmaya giren Senato genel kurulunda, iktidardaki Cumhuriyetçi Parti ve muhalefetteki Demokrat Parti liderleri, Yurttaşlık Yasası'nın süresinin 6 ay uzatılması konusunda anlaştılar. Ardından yapılan sesli oylamada yasa kabul edildi. 
     ABD'de telefon konuşmalarının ve elektronik haberleşmelerin Bush'un onayıyla mahkeme izni olmadan istihbarat kuruluşlarınca izlendiğini ortaya çıkaran ''Telekulak Skandalı''nın patlak vermesinin ardından Senato, Yurttaşlık Yasası'nın süresiz uzatılmasını reddetmişti. 
     Bunun üzerine yasanın süresinin yıl sonunda dolması ihtimalinin ortaya çıkması üzerine Bush, Senato'dan bu sorunu mutlaka çözmesini istemişti. Varılan uzlaşmayla yasanın süresinin 6 ay uzatılması, krizin şimdilik aşıldığı anlamına geliyor. 
     Senato'da yapılan başka bir oylamada da Savunma Bakanlığı Pentagon'un 4 milyar dolarlık yeni bütçesi, 93 oyla kabul edilirken, karşı oy kullanan olmadı. 
     Bütçe yasasına Cumhuriyetçi senatör John McCain'in girişimiyle, yabancı terör tutuklularına Amerikan güçlerince hiçbir koşulda ve yerde işkence yapılmayacağı, insanlıkdışı ve aşağılayıcı muamele uygulanamayacağı hükmü de eklendi. 
     Pentagon bütçesinin 50 milyar dolarlık bölümünün, Irak ve Afganistan savaşlarında kullanılması öngörülüyor. 
     Senato'dan geçen Yurttaşlık Yasası ve Pentagon bütçesinin, Kongre'nin alt kanadı Temsilciler Meclisi'nde de onaylanması gerekiyor. Ancak bu konuda önemli bir sorun çıkması beklenmiyor. 
     Çevrecileri sevindirecek ve petrol sanayiini üzecek bir başka kararda da Senato, Alaska eyaletinin Kuzey Kutbu bölgesinin petrol üretimine açılması yönündeki önergeyi, bölgenin el değmemiş doğasını bozacağı gerekçesiyle reddetti. 
     
</TEXT>
</DOC>
