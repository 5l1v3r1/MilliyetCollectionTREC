<DOC>
<DOCNO> 402486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/son/sondun14.html </URL>
<DATE> 2005/12/11/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Almanya Biz ABD'nin kontrol makamı değiliz 
</HEADLINE>
<TEXT>

     Almanya Federal İçişleri Bakanı Wolfgang Schaeuble, Almanya'nın, ABD'nin kontrol makamı olmadığını söyledi. 
     Schaeuble, ''Leipziger Volkszeitung'' gazetesine yaptığı açıklamada, Lübnan asıllı Alman vatandaşı Halit El Masri'nin Amerikan Merkezi Haberalma Teşkilatı CIA tarafından kaçırıldığı iddialarıyla ilgili olarak, Alman makamlarının yasaları ihlal ettiklerine dair hiç bir delil bulunmadığını belirtti. 
     Schaeuble, ''Biz ABD'nin kontrol makamı değiliz. Tabii ki birileri Alman yasalarına ya da uluslararası devletler hukukuna aykırı hareket ettiyse bunlar tümüyle araştırmalı. Ancak bu yönde hiçbir delile sahip değiliz. Amerikan tarafı da ne yapacağını bilmeli. ABD Dışişleri Bakanı Rice, ülkesinin ve gizli servisinin ulusal ve uluslararası kurallara bağlı olduğunu ve işkenceye karşı çıktığını açıkladı'' dedi. 
     Schaeuble ayrıca, uluslararası terör tehdidinin biraz unutulmaya yüz tuttuğunu ifade ederek, BM Güvenlik Konseyi'nin, 11 Eylül saldırılarını ABD'ye ve dünya barışına yönelik bir saldırı olarak kabul ettiğini, bu saldırıların ABD'ye kendini savunma hakkını verdiğini kaydetti. 
     Bunun sonucu olarak NATO'nun 5. maddesinin de yürürlüğe girdiğini hatırlatan Schaeuble, terör konusunda yapılan tartışmalarda artık bu gelişmelere genelde değinilmediğine işaret etti. 
     
</TEXT>
</DOC>
