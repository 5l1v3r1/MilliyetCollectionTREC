<DOC>
<DOCNO> 406314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/son/sontur16.html </URL>
<DATE> 2005/12/24/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Gasp yaptığı bıçağı "hatıra" olarak bırakınca... 
</HEADLINE>
<TEXT>

     Konya’da, evine girdiği kadının para, cep telefonu ve altınlarını gasp eden kişi, suç aleti bıçağı, ’kendine fazla zorluk çıkartmadığı’ gerekçesiyle kadına ’hatıra’ olarak bırakması sonucu yakalandı. 
     AA muhabirinin edindiği bilgiye göre, merkez Meram İlçesi Zafer Mahallesi Gazanfer Caddesi’nde Hakan D. 22 , Emine G’nin 29 yalnız olduğu sırada tek katlı müstakil evine girdi. 
     Emine G’nin boğazını sıktıktan sonra bıçakla kadını tehdit eden Hakan D, iki cep telefonu, iki bilezik, alyans ve 90 YTL’yi gasp etti. 
     Emine G’yi evin bir odasına kilitleyen Hakan D, daha sonra odanın anahtarını ve gaspta kullandığı ekmek bıçağını dışardan pencere kenarına bırakarak, kadına "Bana fazla zorluk çıkarmadığın için teşekkür ederim. Bu bıçağı da sana ’hatıra’ olarak bırakıyorum" dedikten sonra olay yerinden uzaklaştı. 
     
     BIÇAĞI BIRAKIRKEN EŞKALİNİ GÖRDÜ 
     Olay yerine gelen Asayiş Şube Müdürlüğü Cinayet Büro Amirliği ekipleri, bıçağı incelemeye aldı. Pencere kenarına bıçağı bıraktığı sırada zanlının rahat davrandığını ve bu nedenle kendisini net olarak gördüğünü ifade eden Emine G, polislere olayı gerçekleştiren kişinin ayrıntılı olarak eşkalini verdi. 
     Verilen eşkal üzerine çalışma başlatan polis ekipleri, Hakan D’yi Kültürpark’ta cep telefonunu satmaya çalışırken yakaladı. 
     Polis ekipleri, Hakan D’nin üzerinde gasp ettiği paradan kalan 25 milyon lira ve bir cep telefonu bulunduğunu, altınların satıldığı kuyumcunun tespit edilmesi için de çalışmaların devam ettiğini kaydettiler. 
     
</TEXT>
</DOC>
