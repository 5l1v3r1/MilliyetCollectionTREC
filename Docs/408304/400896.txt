<DOC>
<DOCNO> 400896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/spor/axspo01.html </URL>
<DATE> 2005/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız öpücüğü 
</HEADLINE>
<TEXT>


Tigana, Manisa maçının kurtarıcısı İbrahim Akın'ı övdü, onu Fransızlar'ın iki ünlü ismi Henry ve Trezeguet'ye benzetti. Kartal'ın hocası, İbrahim'in de çalışarak yıldız olabileceğini söyledi 

BİLAL MEŞE 


Beşiktaş Teknik Direktörü Jean Tigana, Vestel Manisaspor maçının kurtarıcısı olarak gösterilen İbrahim Akın'ı göklere çıkardı, bir gol, bir de asist yapan futbolcusunu Thierry Henry ve Trezeguet'ye benzetti. 
Siyah - beyazlı ekibe geldiği günden bu yana başta Sergen Yalçın ve İbrahim Akın'ı yakın takibe alan ve iki futbolcuyla özel olarak ilgilenen Fransız çalıştırıcı, "İbrahim çok becerikli bir çocuk. Henry ve Trezeguet'yi 17 yaşında keşfettim. İkisi de müthiş yetenektiler. Çok çalışıp yeteneklerinin daha belirgin ortaya çıkmasını sağladılar. İbrahim Akın'ı bu iki futbolcuya benzetiyorum. Onun da çok çalışması gerekir. Yetenekli, ancak doğal yeteneklerini henüz ortaya çıkaramadı. Daha eksiklikleri var. Şu an kullandığı yüzde 60'lık yeteneğini, yüzde 100 kapasiteye çıkaracak kadar da akıllı. Beni en çok mutlu eden yanı, çalışmalarda gösterdiklerimi uygulaması. Bu da şimdilik bana yetiyor" diye konuştu. 
Gelişmesi için çalıştığı diğer futbolcusu Çağdaş'a yönelik eleştirilere de siper olan Teknik Direktör Tigana, şunları söyledi "Onu tercih etmemdeki en büyük faktör, oyun disiplininden hiç kopmaması. Bir takımın en önemli yanı orta bölgedir. Büyük tehlikeler bu alandan oluşur. Burayı şu aşamada en iyi savunacak adam da Çağdaş'tır. Aslan gibi olacak. Göbeği çok iyi kontrol ediyor, hava topları mükemmel, topları iyi kullanıyor, düzgün paslar atıyor." 

Tigana futbolcu avına çıkıyor 

Beşiktaş'a geldiği günden beri alt yapıya yakın ilgi gösteren Teknik Direktör Jean Tigana, bu sabah Antalya'ya gidecek, Milli Takımlar Teknik Direktörü Fatih Terim'in kampa çağırdığı kadronun maçlarını izleyecek. Terim'in daha önce belirlediği 47 kişilik kadronun bugünkü maçlarını takip edecek olan Tigana'nın, henüz tanımadığı genç yetenekleri Antalya'da mercek altına alacağı ifade edildi. 

Sergen'den ekstra idman 

Siyah - beyazlılar, Vestel Manisaspor maçının ardından bir gün izin yaparken, hafif sakatlığı nedeniyle son maçta riske edilmeyen Sergen Yalçın, tek başına çalıştı. Galatasaray maçına yetişmek için çaba gösteren siyah - beyazlı oyuncu, dün Ümraniye'ye giderek özel idman yaptı. 
Sakatlıklarından dolayı uzun süre takımdan ayrı kalan Gökhan Zan ile Zenit ve Vestel maçlarında forma giyemeyen Tümer ise bugün takımla birlikte çalışmalara başlayacak. Sol üst adalesinde ödem bulunan Okan'ın ise MR'ı çekildi. Kulüp doktoru Ayhan Optur, Okan'ı Galatasaray derbisine yetiştirmeye çalışacaklarını belirtti. 

'Layık olduğumuz yere geleceğiz' 

Vestel Manisaspor maçındaki sayısıyla gollerini 4'e çıkaran Ahmed Hassan, Beşiktaş'ın son dönemdeki yükselişinin kendisine büyük haz verdiğini ifade etti. 
Menajeri Alper Gökdemir aracılığıyla yazılı bir açıklamada bulunan Mısırlı futbolcu, şunları söyledi 
"Formasını gururla taşıdığım Beşiktaş'ın son iki maçla birlikte yükselişinden haz duyuyorum. Vestel Manisaspor maçında da görüldüğü gibi iyi futbolumuzun, toparlanışımızın çok uzakta olmadığı anlaşılmıştır. Büyük Beşiktaş taraftarının sabırla takımına ve yönetimimize verdiği desteği sürdürmesi halinde tekrar layık olduğumuz üst sıralara tırmanacağımızdan eminim." 

Vardar ümitli 

Beşiktaş'ın altyapıdan sorumlu yöneticisi Sinan Vardar, Tigana'nın siyah - beyazlılarda çok önemli işler yapacağına inandığını söyledi. İkinci yarıdan itibaren herkesin mükemmel bir Beşiktaş izleyeceğini vurgulayan Vardar, "Tigana çok iyi bir tercih. Bu haftaki maçtan ümitliyim. Galatasaray'ı yeneceğimize inanıyorum" diye konuştu. Kartal'ın yöneticisi, Fransız çalıştırıcının gençlerle ilgilenmesinin, gelecek için umut verici olduğunu vurguladı. 


</TEXT>
</DOC>
