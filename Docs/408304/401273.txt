<DOC>
<DOCNO> 401273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/yazar/kohen.html </URL>
<DATE> 2005/12/07/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
İnandırıcı olmak için... 
</HEADLINE>
<TEXT>


ABD'nin güvenilir gazetesi "Washington Post" geçen ayın başında Merkezi İstihbarat Örgütü CIA'nın bazı terörist zanlılarını bir ülkeden bir diğerine taşıdığı ve bir kısmını özellikle Doğu Avrupa'daki "gizli kamplarda" sorguladığını bildirdiği zaman, bütün dünya şaşırmıştı. Washington'da resmi ağızların başta bunu örtbas etme çabalarına rağmen, bu haberi başka şaşırtıcı gelişmeler izledi. CIA'nın kaçırdığı zanlıları taşıyan bazı uçakların Türkiye dahil, Almanya'dan İrlanda'ya kadar birçok ülkenin havaalanlarını da transit olarak kullandığı bildirildi. Sonradan bu haberler de doğrulandı... 
Bu hassas konu tabii ABD'yi çok zor duruma düşürdü. Amerikan yetkililerinin terörle mücadele için bazı gizli operasyonlar yapmak durumunda bulunduğu yolundaki argümanı, çoğu Avrupa ülkesini -ve özellikle bu ülkelerdeki kamuoyunu- ikna edemedi. Bu olay, Transatlantik ilişkilerde yeni bir anlaşmazlık konusu oldu. 
ABD Dışişleri Bakanı Condoleezza Rice'ın Avrupa gezisinin başında, dün Berlin'de söylediklerinin Avrupa'da hüküm süren kuşku ve kaygıları ne kadar dağıtacağı sorulmaya değer... 

RICE'ın dile getirdiği "resmi Amerikan argümanları" kısaca şöyle ABD terörizme karşı savaşta, "düşmanları" yakalamak ve böylece yeni saldırıları önlemek zorunda. ABD ele geçirdiği zanlıları naklederken, "dost" ülkelerle "işbirliği" yapmaya özen gösteriyor. Bu arada diğer ülkelerin "egemenliği"ne de saygılı davranıyor. Soruşturmaya tabi tutulanlar, işkenceye tabi tutulmuyor. ABD bu konuda yasalara ve uluslararası kurallara uymaya dikkat ediyor... 
İlk bakışta bu argümanların bazısı makul görünse de, medya tarafından açığa vurulan gerçekler, ABD'nin bu konuda tamamen kendi çıkarlarına ve görüşlerine göre hareket ettiğini, pratikte diğer ülkelerin durumuna ve uluslararası hukuka pek aldırmadığını gösteriyor. 
Nitekim Rice'ın söyledikleri, Avrupa'da olduğu gibi ABD'de de hararetli tartışmalara yol açıyor. Amerikan resmi argümanlarıyla ilgili kuşkular şu sorularla ifade ediliyor "Washington Post"un haberi yalanlanmadığına göre, CIA'nın başka ülkelerde "gizli kampları" var mı Kaçırılan zanlıları taşıyan uçaklar çeşitli ülkelerin havaalanlarını kullandı mı Amerikan ajanlarının başka ülkelerde terör zanlılarını kaçırmaya ve sorgulamaya hakkı var mı Bu zanlılara karşı işkence yöntemleri uygulanıyor mu 

ABD yetkilileri, terörle mücadelenin "ortak bir dava" olduğunu, CIA'nın yürüttüğü operasyonların "herkesin yararına önleyici bir fonksiyonu" yerine getirdiğini söylüyorlar. Diğer bir argüman da, bu tür operasyonların sonuç verebilmesi için gizli tutulması gerektiği, ayrıca başka devletlerin de gerektiğinde benzer şekilde hareket ettiğidir. Örneğin Fransa'nın 1994'te ünlü terörist "Çakal" Carlos'u Sudan'dan Fransa'ya kaçırıp mahk m etmesi gibi. Öcalan'ın Kenya'da ele geçirilip gizlice Türkiye'ye kaçırılması da başka bir örnek oluşturuyor ... 
Aslında bu olay terörizmle mücadelede karşılaşılan açmazı ortaya koyuyor. Bu iletişim çağında, özellikle demokratik ülkelerde devletin giriştiği eylemlerin "gizli" kalması şansı pek yok. Hele bu tür operasyonlar hukuk ve kural dışı uygulamaları da içeriyorsa... 
Dün Rice ile ortak basın toplantısında Şansölye Merkel'in de belirttiği gibi, önemli olan terörle mücadelenin yasal çerçeve içinde yapılmasıdır. 
Evet, terörle mücadele zor bir iş. Ancak demokrasiyi savunanların bu mücadelede kural ve yasaları göz ardı edip işin kolayına kaçma lüksü yoktur. 



</TEXT>
</DOC>
