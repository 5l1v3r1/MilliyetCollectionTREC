<DOC>
<DOCNO> 401457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sontur13.html </URL>
<DATE> 2005/12/07/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Doğu ve Güneydoğu'da 55 uzman, 500 pratisyen doktor göreve başladı 
</HEADLINE>
<TEXT>

     Doğu ve Güneydoğu Anadolu bölgesindeki 9 ilde toplam 55 uzman 500 pratisyen doktor göreve başladı. 
     AA muhabirinin aldığı bilgiye göre, Doğu ve Güneydoğu’da yıllardır kapatılamayan doktor açığı, devlet hizmeti yükümlülüğü kapsamında karşılanmaya başlandı. 
     Kasım ayında yapılan devlet hizmeti yükümlülüğü kurasında Siirt, Ağrı, Batman, Muş, Hakkari, Diyarbakır, Şırnak, Şanlıurfa ve Bingöl illerine uzman ve pratisyen doktor atamaları yapıldı. 
     Bu iller için açılan 146 uzman kadrosuna kura sonucu 55, 878 pratisyen kadrosuna ise 500 yerleştirme yapıldı. 
     
     SÖZLEŞMELİ DOKTORLAR 

     Öte yandan, 2003-2004 yılları arasında, özellikle sözleşmeli uzman doktorlar atandıkları illere gitmedi. 
     Kalkınmada öncelikli yörelerde, özendirerek sözleşmeli personel istihdamına olanak tanıyan 4924 sayılı yasa çerçevesinde, personel istihdamında zorluk çekilen yerler için atamalar yapıldı. 
     Bu çerçevede 10 Aralık 2003 ile 8 Kasım 2004 yılları arasında uzman hekimler için bin 81 sözleşmeli kadro açılırken, bunlardan sadece 240’ı atamalarının yapıldığı illerdeki görevlerine başladı. 
     Pratisyen hekimler için ise aynı statüde 3 bin 524 kadro açılırken, bunlardan da 2 bin 599’u görev yerlerine gitti. 
     
     TÜRKİYE 52 ÜLKE ARASINDA SONUNCU SIRADA 

     Sağlık Bakanlığı yetkilileri, Türkiye’deki doktor sayısının birçok ülkeye göre yetersiz olduğuna dikkat çekerek, 100 bin nüfusa düşen hekim sıralamasında, Dünya Sağlık Örgütü’nün Avrupa bölgesindeki 52 ülke arasında Türkiye’nin sonuncu olduğunu bildirdiler. 
     Yetersiz olan hekim sayısının ağırlıklı olarak büyük şehirlerde toplandığını kaydeden yetkililer, az gelişmiş bölgelerde hekim istihdamı için devlet hizmeti yükümlülüğünün getirildiğini anımsattılar. 
     Yetkililer, bu çerçevede geçmişteki mecburi hizmet uygulamalarının eksik ve hatalı yönleri göz önünde bulundurularak, mahrumiyet bölgelerine göre farklı süreli ve daha yüksek ücret getirisi olan atamalar yapıldığını belirttiler. 
     
</TEXT>
</DOC>
