<DOC>
<DOCNO> 403967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sondun40.html </URL>
<DATE> 2005/12/16/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Hollanda'da Türkiye fuarı açıldı 
</HEADLINE>
<TEXT>

     Türkiye'nin tarihi ve kültürel zenginliklerini tanıtmak amacıyla Eindhoven kentinde düzenlenen ''Türkiye Total'' adlı fuar ziyarete açıldı. 
     Bu yıl üçüncüsü düzenlenen ve Eindhoven Borsa binasında açılan fuarda, çoğunluğu Türkiye'de gayrimenkul satışı yapan kuruluşlar olmak üzere, Türkiye ve Hollanda'dan 100'e yakın kurum ve kuruluş, Türkiye üzerine ürünlerini ve Türkiye'nin sahip olduğu güzellikleri tanıtıyor. 
     Bu bağlamda, bir tatil ülkesi olarak sunulan her türlü olanak, izleyicilere, çeşitli gösteriler ve görüntülerle anlatılıyor. 
     Eindhoven'da yaşayan Fatih Akkuş'un çabalarıyla düzenlenen fuarın resmi açılışını, Türkiye'nin Rotterdam Başkonsolosu Ahmet Akif Oktay yaptı. 
     Oktay, bu etkinliğin, Türkiye'nin tanıtımına büyük katkı sağlayacağını ve iki ülke arasında bir dostluk köprüsü oluşturacağını söyledi. Türkiye'ye yerleşen Hollandalıların da iki ülke ilişkilerini olumlu yönde etkilediğini belirten Başkonsolos Oktay, Türkiye'nin AB'ye tam üyeliğinin öngörüldüğü 10-15 yıllık süreçte, Batı kamuoylarında Türkiye'nin çokça tartışılacağını ve bu tartışmaya, Türkiye'ye yerleşen ve Türkiye ile ticari ilişkiye giren Hollandalıların önemli katkıları olacağını kaydetti. 
     Fuarın açılışında konuşan Uluslararası Nemrut Vakfı Başkanı Hollandalı Maurice Crijns de Nemrut'u anlattı ve bu tarihi zenginliğin Türkiye'nin sınırlarını aşan bir özellik ve güzellik içerdiğini belirtti. Maurice Crijns, bu tarihi bölgenin korunmasının insanlık adına çok önemli olduğunu söyledi. 
     Bu arada, fuarın giriş kapısına fuar süresince sergilenmek üzere tarihi Nemrut aslanını temsilen yapılan bir heykel konuldu. Fuarın açılışına, Türk büyükelçilik ve konsolosluk temsilcilerinin yanı sıra politikacılar ile çok sayıda kuruluş temsilcisi ve Hollandalı davetli katıldı. 
     Üç gün sürecek fuar süresince Türkiye'yi tanıtan gösteriler sunulacak, ayrıca bu ülkede yaşayan Türk yazarlar kitaplarını imzalayacak. 
     
</TEXT>
</DOC>
