<DOC>
<DOCNO> 405193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/guncel/gun04.html </URL>
<DATE> 2005/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Üsküdar'da yeni içki yasağı kararı çıkmaz' 
</HEADLINE>
<TEXT>


Büyükşehir Belediye Başkanı Topbaş, Üsküdar Belediye Meclisi'nin 'İçkili Yerler Krokisi' ile ilgili karar kendisine gelince iade edeceğini söyledi 

TAHSİN AKSU İstanbul 

İstanbul Büyükşehir Belediye Başkanı Kadir Topbaş, Üsküdar Belediye Meclisi'nin "İçkili Yerler Krokisi" ile ilgili kararının geri iade edilmesinden sonra benzer bir kararın tekrar çıkmayacağını söyledi. MNG Mapa İnşaat'ın Yeşilköy'deki Dünya Ticaret Merkezi Kompleksi'nde inşa edeceği 2 otel ve bir kongre merkezinin temel atma törenine katılan Topbaş, Üsküdar Belediye Meclisi'nden çıkan "içki yasağı haritası" ile ilgili kararın henüz kendilerine ulaşmadığını söyledi. Topbaş, "İlgili birimlerden geçtikten sonra Meclis'e havale için bana gelir. Ben de onu zaten iade edeceğim" dedi. 
Var olan işletme ruhsatlarına dokunulmadığını, yerel yönetimlere verilen yetkiyle kent içindeki eğlence ağırlıklı yerlerin belirlendiğini dile getiren Topbaş şöyle konuştu "Bu belirlemeyi yaparken bir komisyon oluşturacağız. Bu komisyon sektöre ait Oda'yı da davet ederek, İstanbul için doğru düzgün bir şekilde düzenleme yapacağız." 

Aksu Yasak yok kardeşim 

ANKARA Milliyet 
İçişleri Bakanı Abdülkadir Aksu, bazı illerdeki "içkili bölge" uygulamasını TBMM Genel Kurulu'nda eleştiren muhalefete, "El insaf, el insaf... Genelgemin neresinde yasak var Bunu defalardır anlatıyorum" diye yanıt verdi. Daha önce mülki idare amirlerinde olan yetkiyi belediye meclisleri ve il genel meclislerine devrettiklerini, dünyadaki uygulamanın böyle olduğunu belirten Aksu, şunları söyledi "Vali ve kaymakamın verdiği ruhsatı belediye meclisi, il genel meclisi verir' dedik. Gazetede manşet 'Bolu da içki yasağı kervanına katıldı.' Yok bir yasak kardeşim yok, yasak diye bir şey getirmedik." 



</TEXT>
</DOC>
