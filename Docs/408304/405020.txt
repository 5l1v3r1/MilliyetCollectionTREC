<DOC>
<DOCNO> 405020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/soneko22.html </URL>
<DATE> 2005/12/20/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Tüketici kredilerinde 'bayram' indirimi 
</HEADLINE>
<TEXT>

     Konut kredisinde faiz indirimi için birbirleriyle yarışan bankalar, bayram ve yılbaşının yaklaşmasıyla tüketici kredilerinde de büyük indirimlere gidiyor. Dün 1.40 faizle bayram ve yılbaşı kredisi vereceğini duyuran Vakıfbank'ın ardından bugün de Halk Bankası 1.29 faizle Bayram Kredisi vereceğini açıkladı 

Yasemin Kaptanbaş MİLLİYET İNTERNET 

Konut ve otomobil kredilerinin ardından bankalar tüketici kredilerinde de ard arda faiz indirimine gidiyor. 
     Otomobil kredilerinde belli vadeye kadar "sıfır" faizli kredi kullandıran bankalar, konut kredilerinde de yüzde 1'in altına indi. 
     Şu sıralardaysa yüzde 2.0 ile 1.7 arasında seyreden tüketici kredilerinde, yaklaşan yılbaşı ve bayram öncesi özel indirimler yapılıyor. 
     Bu indirimlerin ilki dün Vakıfbank'tan geldi. Banka düşük faizli yılbaşı ve bayram kredisi uygulaması başlattığını duyurdu. 24 aya kadar vadeli ve aylık yüzde 1.40 faizli olacak söz konusu kredi, 6 Ocak tarihine kadar verilecek. Kredide üst limit 5 bin YTL olarak belirlendi. 
     Vakıfbank'ın ardından bugün de Halkbank, yüzde 1.29 faizle bayram kredisi uygulaması başlattığını açıkladı. Halkbank'ın 12 ay vadeli kredisi 15 Aralık 2005 - 9 Ocak 2006 tarihleri arasında kullanılabilecek. 
     Halkbank şubelerine en az iki adet otomatik ödeme talimatı veren Kredili Mevduat Hesabı Maaş Avansı'na sahip müşterileri, "Erken gelen bayram" kredisinden faydalanabilecek. 
     
     MAAŞ HESABI OLMAYANA KEFİL GEREK 

     Vakıfbank'ın yılbaşı ve bayram kredisini kamu kurum ve kuruluşları ile özel sektör bordolu çalışanları ve emeklileri 5 bin YTL'ye kadar kullanabilecekler. 
     Vakıfbank'dan maaş alan vatandaşlar uygulamadan kefilsiz olarak yararlanabilecekler. Diğer vatandaşların bir kefille herhangi bir Vakıfbank şubesine başvurmaları yeterli olacak. 
     Daha önce Vakıfbank'dan kullanmış olduğu tüketici kredisi taksitli ihtiyaç kredisi, otomobil ve 2. el otomobil kredisi bulunan ve ödemelerini halen aksatmadan sürdüren tüketiciler de bu krediden ikinci bir kredi olarak yararlanabilecekler 
     
     BİREYSEL KREDİ FAİZLERİ 

     Bazı bankaların tüketici kredileri faizleri şöyle 
     

Banka 1 yıl vadeli Akbank 1.85 Bank Europa 2.00 Fortis Bank 1.95 Halkbank 1.70 HSBC 1.89 İş Bankası 1.70 OYAK 1.80 Vakıfbank 1.70 Yapı Kredi 1.85 Ziraat Bankası 1.70      

     
</TEXT>
</DOC>
