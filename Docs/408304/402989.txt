<DOC>
<DOCNO> 402989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sondun06.html </URL>
<DATE> 2005/12/13/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
BM Raporuna göre Hariri suikastının arkasında Suriye istihbaratı var 
</HEADLINE>
<TEXT>

     BM'nin, eski Lübnan Başbakanı Refik Hariri suikastına ilişkin son raporunda suikastın arkasında Suriye istihbarat servislerinin olduğu iddia edildi. 
     Hariri'ye düzenlenen suikastı soruşturan BM komisyonunun başkanı Alman Savcı Detlev Mehlis, konuya ilişkin ikinci raporunda, suikastın arkasında Suriye istihbarat servislerinin olduğunu kaydetti. BM Genel Sekreteri Kofi Annan aracılığıyla dün Güvenlik Konseyi'ne sunulan 25 sayfalık söz konusu raporda, Suriyeli yetkililerin soruşturmayı engellemeye devam ettikleri de ileri sürüldü. 
     Mehlis'in raporu bugün Güvenlik Konseyi'nde ele alınacak. 
     Raporda, elde edilen bulguların Lübnan ve Suriye istihbarat örgütlerini, Hariri'yi öldürmeyi amaçlayan örgütlü operasyonun faillerini, destekçilerini ve örgütleyicilerini doğrudan gösterdiği iddiasına yer verildi. 
     Soruşturmayı yürüten müfettişlerin 500'den fazla şahidin ifadesini aldığı belirtilirken Suriyeli yetkililerin bilinçli olarak soruşturmayı yavaşlatmaya çalıştıkları savunuldu. 
     Şahitlerden cinayete ilişkin yeni ve önemli bilgiler elde edildiği bildirilen raporda, cinayete doğrudan karıştığından ya da soruşturmayı kasten yanıltmaya çalıştığından şüphelenilen 19 kişinin tespit edildiği belirtildi. Ancak bu kişilerin ismi verilmedi. 
     Raporda ayrıca, elde edilen delillerin, bombayı taşıyan kamyonun Japonya'da çalınarak Birleşik Arap Emirlikleri BAE üzerinden Lübnan'a getirildiğini gösterdiği kaydedildi. 
     
</TEXT>
</DOC>
