<DOC>
<DOCNO> 402515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/son/sonsiy06.html </URL>
<DATE> 2005/12/11/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Erdoğan Bedelli askerlik konusuyla ilgileniyoruz 
</HEADLINE>
<TEXT>

     Murat UTKU-Merih KALENDER DHA 

      BAŞBAKAN Recep Tayyip Erdoğan, Yeni Zelanda’da başlayan ve Avustralya’da devam eden resmi ziyaretlerini tamamlayarak Sydney’den Ankara’ya hareket etti. Başbakan Erdoğan Yeni Zelanda’dan Avustralya’ya 1 gün erken geçtiği için, plana göre yarın tamamlanması öngörülen Avustralya temasları da 1 gün önce bitmiş oldu. 
     Türkiye’ye hareketinden önce Sydney’de yaşayan Türklerle görüşen Başbakan Erdoğan, "Türkiye Cumhuriyeti vatandaşlığı ortak paydamızdır" dedi. 2006’da Türkiye’nin gündeminde seçim olmadığını belirten Başbakan Erdoğan, yurtdışında yaşayan vatandaşların bedelli askerlik yapmasıyla ilgili olarak, konuyu Milli Savunma Bakanlığı ve Genelkurmay Başkanlığı’yla görüştüklerini bu yöndeki talepleri tekrar ilgililere ileteceklerini kaydetti. Olimpiyat Parkı’ndaki görüşmede Erdoğan, PKK’nın Kürt vatandaşları temsil etmediğini de vurguladı. 
     
     ’TÜRK DE KÜRT DE BENİM VATANDAŞIM, KARDEŞİM’ 
     Başbakan Recep Tayyip Erdoğan, Avustralya’da yaşayan Türklerle görüşmesi sırasında, "El ele vereceksiniz, güçlü olacaksınız. Türkiye Cumhuriyeti vatandaşlığı bizim ortak paydamızdır. Onunla iftihar edeceğiz, onunla geleceğe yürüyeceğiz" ifadelerini kullandı. 
     Kürt sorunuyla ilgili bir soruyu da yanıtlayan Başbakan Erdoğan şöyle konuştu "Kürt benim kardeşim, vatandaşım. Türk de aynı şekilde benim vatandaşım, kardeşim. Laz da, Çerkez de, Abaza da, yani benim ülkemde yaşayan 73 milyon vatandaşım içinde Türkiye Cumhuriyeti vatandaşlığını kabul etmiş her vatandaşıma ben aynı mesafedeyim. Şimdi bölücü terör örgütü eğer benim Kürt vatandaşlarımın üzerinden bir şeyler yapmaya çalışıyorsa, biz bunu Kürtler olarak değerlendiremeyiz. Çünkü onlar Kürtler adına konuşamaz. Kürt vatandaşlarımızı da temsil edemez. Herkes kendi alt kimliğiyle övünebilir ama bizi üste bağlayan kimlik Türkiye Cumhuriyeti vatandaşlığıdır. Kürt Kürtülüğüyle, Türk Türklüğüyle, Laz Lazlığıyla övünebilir, etnik kimlik açısından söylüyorum. Üste bizi bağlayan kimlik Türkiye Cumhuriyeti vatandaşlığıdır." 
     
     ’BU İKTİDAR TUZAĞA GELMEZ’ 
     Yurtdışında yaşayan Türklerin bedelli askerlik konusuna ilişkin bir soruyu da yanıtlayan Başbakan, konuyu Milli Savunma Bakanlığı ve Genelkurmay Başkanlığı ile görüştüklerini ayrıca bu talepleri tekrar ilgililere ileteceklerini ve konuyla ilgilendiklerini kaydetti. 
     Türkiye’de erken seçim yapılacağına ilişkin haberlerle ilgili soruya ise Erdoğan, "2006’da Türkiye’nin gündeminde seçim yok" yanıtını verdi. AKP’nin halk tarafından 5 yıllık bir dönem için iktidara getirildiğini ifade eden Erdoğan, "Bunların meydana çıkıp da söyleyeceği tek şey olur ’5 sene ülkeyi yönetemediler.’ Bu iktidar tuzağa gelmez. Bu güven ve istikrar ortamını bozdurmayız" dedi. Erdoğan ayrıca, AKP’nin alternatifi olmadığına inandıklarını da söyledi. 
     
     'ATATÜRK’Ü GEÇMEK GİBİ BİR NİYETİMİZ YOK’ 
     Bir Türk katılımcının, "Atatürk’ten sonra Türkiye’de lider yetişmedi. Biz sizi lider olarak görüyoruz" şeklindeki ifadeleri karşısında ise Erdoğan, "Atatürk Türkiye’nin modernleşme sürecinde en büyük liderimizdi. O’nu aşmak, O’nu geçmek gibi bir gayretimiz yok. Örnek almak gibi bir gayretimiz var" diye konuştu. 
     Kıbrıs konusuna da değinen Başbakan Erdoğan, son 3 yılda bu hususta önemli mesafeler kat edildiğini belirterek, ’istenlerin yapılmaması halinde Türk tarafının liman ve havaalanlarını açmasının söz konusu olamayacağını’ kaydetti. 
     Başbakan, başörtüsü konusunda toplumsal bir mutabakat olduğunu, ancak TBMM’de uzlaşının sağlanması gerektiğini belirtirken, "Bu mutabakat sağlandığında hayırlısıyla biz bu işi çözebiliriz" dedi. 
     
</TEXT>
</DOC>
