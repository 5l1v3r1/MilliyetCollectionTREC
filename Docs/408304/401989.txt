<DOC>
<DOCNO> 401989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sondun26.html </URL>
<DATE> 2005/12/09/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
SARS ve kuş gribi neden çoğaldı 
</HEADLINE>
<TEXT>

     Dünya Sağlık Örgütü DSÖ , çevre kirliliği nedeniyle ekosistemde meydana gelen değişikliklerin, SARS ve kuş gribi gibi ölümcül hastalıkların çoğalmasına neden olduğunu açıkladı. 
     DSÖ İnsan Yaşam Alanı Koruma Bölümü başkanı Maria Neira, düzenlediği basın toplantısında, ''İnsan sağlığı ve ekosistem arasında çok güçlü bir bağ olduğunu'' söyledi. 
     Örgütün hazırladığı raporda, nüfusun çoğalması ve ekonomik gelişmelerin, küresel ekosistemde büyük değişikliklere neden olduğu, bunun da insan sağlığına yansıdığı belirtildi. 
     Raporda, su, yiyecek, iklim, petrol gibi doğal kaynakların, insanlara hayvanlardan bulaşan hastalıkların önlenmesinde de büyük önemi olduğu kaydedildi. 
     Grip, tüberküloz, kızamık gibi bazı hastalıkların, öncelikle, tavuk, kedi, köpek gibi evcil hayvan türlerinde ortaya çıktığı ve daha sonra insanlara bulaştığı vurgulandı. 
     Raporda, ''Dünyanın yapısı ve ekosistemin, insanların faaliyetlerinin sonucu olarak, 20. yüzyılın ikinci yarısında insanlık tarihinde daha önce olmadığı kadar hızlı biçimde değiştiğine'' dikkat çekildi. 
     Dünya genelinde 1300'den fazla uzmanın katkı sunduğu raporda, çevreye verilen zararın insan sağlığına olumsuz etkilerinin hissedilmeye başlandığı ve gelecek 50 yılda bu etkinin çok daha kötü sonuçlar doğuracağı uyarısı yapıldı. 
     Afrika'nın Sahra altı bölgesi, Asya'nın merkezi, Latin Amerika'nın ve Güney Asya'nın bazı bölgelerinin, insan sağlığı açısından bu anlamda en riskli yerler oldukları kaydedildi. 
     Başkan Maria Neira, seller ya da kuraklığın tarımsal üretime zarar verdiğini, bunun sonucunda ortaya çıkan kıtlığın en fazla yoksul insanları etkilediğini söyledi. 
     Raporda, balık stoklarının ve tarım alanlarının tükenmesiyle de giderek azalan gıda kaynaklarının, dünya genelinde, büyük çoğunluğu yoksul ülkelerde olmak üzere 800 milyon kişinin yetersiz beslenmesine neden olduğu belirtildi. 
     Sudan kaynaklanan hastalıkların ise her yıl dünya genelinde 3.2 milyon kişinin ölmesine neden olduğu, bunun ölümlerin yaklaşık yüzde 6'sını oluşturduğu kaydedildi. Dünyada 1 milyar kişinin temiz su kaynaklarından mahrum yaşadığı belirtildi. 
     
</TEXT>
</DOC>
