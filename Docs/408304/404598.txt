<DOC>
<DOCNO> 404598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/spor/axspo02.html </URL>
<DATE> 2005/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Anelka'nın gözüyle 
</HEADLINE>
<TEXT>


'Herkes Geceyarısı Expresi filmi üzerine takılmış. Türkiye'yi fakir, zor ve geri kalmış bir ülke olarak düşünüyorlar. Oysa burası çok farklı. İstanbul havalimanı modernliğin en güzel görüntüsü. Bir Ferrari ile at arabası sorunsuz yanyana gidebiliyor...' 

SAADET ORUÇ-DHA 


Fenerbahçe'nin yıldız oyuncusu Nicolas Anelka, bilinen imajın aksine Türkiye'de farklı bir ülke keşfettiğini söyledi. 
Fransız futbolcu, ülkesinde pazar günleri yayınlanan Journal du Dimanche'a JDD , Fenerbahçe'den, milli takımına, banliyö olaylarından Türkiye ile ilgili izlenimlerine kadar geniş bir röportaj verdi. 
Anelka, "Herkes seyrettiği Geceyarısı Expresi filmi üzerine takılıp kalmış. Fakir, zor ve geri kalmış bir ülke olarak düşünüyorlar. Oysa Türkiye çok farklı. İstanbul havaalanı, bu modernliğin görüntüsünü sunuyor. Bir Ferrari ile at arabasını İstanbul sokaklarında yanyana görebilirsiniz. Ancak birbirinden farklı bu iki dünya sorunsuz bir şekilde birlikte durabiliyor. İstanbul'a camileri için gitmedim. Zaten evimde namaz kılıyorum" derken, İstanbul Boğazı'ndan tekneyle yemeğe ya da bir gece kulübüne gitmenin büyük keyif verdiğini de sözlerine ekledi. 
Röportajda Harry Arcole imzalı ve Anelka markalı giysilerle poz veren yıldız oyuncu, milli takıma hiç çağrılmayacağını düşündüğünü ancak davet gelince şaşırdığını söyledi. "Herkes sizin Türkiye'ye gelerek kendinizi gösteremeyeceğinizi sanmıştı. Bunları yaşadınız mı " sorusuna ise Anelka, "Hayır, çünkü kendime güveniyordum. Tabii ki, Liverpool ya da Barcelona ile kontrat imzalamayı isterdim ama, olmadı. Profesyonel olarak Fenerbahçe'de önümü açacak şeyi buldum" yanıtını verdi. 
Anelka, yeni sezonda başka bir takıma transfer olasılığı ile ilgili soruyu da, "Önümüzdeki sezonu da İstanbul'da geçirmem yüksek bir olasılık. Şu anda somut bir teklif yok. Ancak daha yüksek bir kulübe katılma şansı yakalarsam ve parasal anlamda Fenerbahçe'ye de uygun olursa gidebilirim" ifadeleriyle yanıtladı. 
Galatasaray'dan Marsilya'ya giden Franck Ribery'e de övgüler yağdıran Anelka, "Çok zeki ve hızlı bir oyuncu. Marsilya'da patlama yapması beni şaşırtmadı" dedi. 
JDD'nin banliyö olaylarıyla ilgili sorusuna ise ünlü oyuncu "Tüm banliyö sakinleri suçlu değildir. Aksi takdirde, Fransa Milli Takımı'nın hepsi suçlu olurdu" dedi. 
Anelka, Doc Gyneco ile stüdyoya girerek kendisinin bestelediği şarkılardan oluşan birkaç parçada düet yapacaklarını da söyledi. 

'Abartmayalım' 

Denizlispor maçında attığı dört golle kariyerinin en iyi performansını yakalayan Semih, şımarma lüksünün olmadığını söyledi. Başkan Aziz Yıldırım'ın takımdan ayrılmasına iki kez karşı çıktığı genç yıldız, "Bir gün şans bulacağımı biliyordum. Performansımı abartmaya gerek yok. Amacım formayı direkt giyebileceğim günleri yaşamak" dedi. 

Tanık çok 

YUSUF KOBAL 

Fenerbahçe- Denizli maçını izlemek için geçici basın tribününde, 4 158 nolu koltukta yerimizi aldık. Mahmut Uslu'nun hemen ön çaprazına denk düştük. Yanımızda, Mehmet Demirkol, Erdoğan Şenay, Altan Tanrıkulu, Onur Belge, Erman Toroğlu, Gürcan Bilgiç sıralanıyordu. Maç boyu tam ensemize denk gelen yerden Uslu'nun sahaya tepki gönderdiğine tanık olduk. 35'te, Alex'e yapılan faule hakem Demiray "Devam" kararı verince Uslu'nun ağzı da bozuluyordu. Buna, Uslu'nun yanında oturan Nihat Özbağı, Vedat Olcay, Murat Özaydınlı, Başkan Aziz Yıldırım, ve Tamer Taşpınar da tanık oluyordu. 
45'te Semih'in golü ile Uslu'nun bu kez sevincine heybetli bir tepki daha ekleniyordu. Bitiş düdüğü ile yanına gelen Aziz Yıldırım, Uslu'nun yanağından makas alıyor, öğüt veriyordu. Öfkesi ile Başkan'a savunması birbirine karışan Uslu ile hayret dolu bakışlarım o noktada kesişiyor, yüzü kızaran "Ben" oluyordum. 
Durduk yerde Uslu'ya iftira atacak değiliz. Fenerbahçe tribünlerinden küfürü kaldırmayı başaran yönetimin bir üyesinin bu tavırla maçı izlemesi, elbette hayretimizi çekecekti. Eğer bir vatandaş, gazeteci, sporsever isek, tıpkı Fenerbahçe yönetiminin, başkanlarına edilen küfürlere verdiği tepki gibi, biz de bu duruma tepki vermeliydik. 
Gördüğüm, duyduğum, yanımdakilere danıştığım olayda en ufak vicdani rahatsızlık hissetmeden haberi gazeteme yazdırdım. Yanımdaki Demirkol ile Tanrıkulu'na da "Kulaklarıma inanmak istemediğim için" danıştım. 
Uslu'nun telaş içinde yaptığı yalanlamaya hiç şaşırmadım. Her fırsatta "Mahkeme" diye tutturan Uslu'nun bu seferki duruşmasına, en az 15 tanık ile giderim. Yetmez, vicdani özgürlüklerine inandığım Vedat Olcay, Nihat Özbağı, Murat Özaydınlı ve Başkan Aziz Yıldırım'ı da tanık gösteririm. 

Başkan'dan sert uyarı 

Fenerbahçe Başkanı Aziz Yıldırım, tribünlere açılan "Susmak çok şey anlatmaktır" şeklindeki pankartın bilet fiyatlarını protesto etmek için olmadığını, Migros Tribünü'nde oluşan bir taraftar grubunun kendi çıkarları yüzünden bu tür hareketlerde bulunduğunu söyledi. Yıldırım, "Eğer bazı taraftarlar bilet fiyatlarını protesto etmek için sessiz kalıp, pankart açsaydı buna diğer tribünler de katılırdı. Çünkü protestonun altında bu gibi bir düşünce yok. Özellikle bu tribünde oluşan bir grup taraftar kendi menfaatleri doğrultularında hareket ettikleri için seslerini yükseltmek istiyorlar. Ancak bu konudaki ayrıntılı açıklamayı önümüzdeki günlerde yapacağım. Onların derdi başka. Ama bu tribünde kalmak istiyorlarsa Fenerbahçe temayüllerine uyacaklar" dedi. 


</TEXT>
</DOC>
