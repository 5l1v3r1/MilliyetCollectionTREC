<DOC>
<DOCNO> 403183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sontur38.html </URL>
<DATE> 2005/12/13/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Hesabında "fazla" para görünce korktu, dolandırıcılığı ortaya çıkardı 
</HEADLINE>
<TEXT>

     İnternet ortamını kullanarak başka bir kişinin banka hesabındaki parayı kendi hesabına aktarmak isteyen yabancı uyruklu kişinin çabası, Balıkesir’de "yüzde 10 komisyon karşılığı" bu kişiye hesap numarasını kullandırmayı kabul eden kişinin "korkarak" polise başvurması üzerine sonuçsuz kaldı. 
     AA muhabirinin aldığı bilgiye göre, Balıkesir’in Bandırma İlçesi’nde oturan A.T, 5 Aralık’ta internette, özel ilanların bulunduğu bir sitede adının Vasilij Moleshtjanu olduğu bildirilen kişiyle tanıştı. 
     "Senin hesabına para göndereceğim, yüzde 10’u senin olacak, kalanını bana göndereceksin" diyen kişinin teklifini kabul eden A. T, bu kişiye verdiği hesap numarasına, internet üzerinden H.K. tarafından 8.5 bin YTL yatırıldığını tespit edince, polise başvurdu. 
     Yetkililer, "Hesabına 200-300 YTL yatırılacağını sanan ve paranın çok olduğunu görünce başıma bir iş gelir diye korktuğu için polise başvurduğunu" söyleyen A.T’nin, ifadeleri doğrultusunda soruşturma başlatıldığını kaydettiler. 
     Paranın bir bankanın Bursa şubesinden, bir müşterinin hesabından "EFT" yoluyla gönderildiğini belirleyen Bandırma İlçe Emniyet Müdürlüğü ekipleri, aynı hesaptan Antalya’da bir kişinin hesabına da para yatırıldığını tespit etti. 
     A.T, sorgulamasının tamamlanmasının ardından sevk edildiği nöbetçi mahkemece tutuksuz yargılanmak üzere serbest bırakıldı. 
     Olayla ilgili soruşturmanın sürdüğü, "bilişim ortamında bankayı aracı olarak kullanarak dolandırıcılık" yaptığı belirlenen yabancı uyruklu kişinin arandığı bildirildi. 
     
</TEXT>
</DOC>
