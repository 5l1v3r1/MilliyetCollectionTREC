<DOC>
<DOCNO> 401884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/ekonomi/eko09.html </URL>
<DATE> 2005/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Mortgage prim üretimini tetikleyecek 
</HEADLINE>
<TEXT>


Aksigorta Genel Müdürü Ragıp Yergin, mortgage sisteminin sigorta üretiminde büyümeyi hızlandıracağını söyledi 


Önümüzdeki yıl devreye girmesi beklenen mortgage sisteminin sigorta üretiminde büyümeyi tetikleyeceğini belirten Aksigorta Genel Müdürü Ragıp Yergin, "Mortgage sisteminin başlaması ile birlikte hem hayat hem de hayat-dışı sigorta ürünleri sistemdeki yerlerini alacak. Bu da sektörün büyümesine oldukça pozitif bir etki yapacak" dedi. 
Yergin, "Mortgage sisteminin uygulandığı ülkelerde, bu konu ile ilgili sigortaların gelişimi sigorta sektörünün büyümesine ikinci bir ivme kazandırmıştır. Özellikle bizim gibi gelişmekte olan ülkelerde bu büyüme çok daha dikkate değer olmaktadır. Sistem, bu ülkelerde sigorta sektörüne yüzde 20'ler civarında ilave büyüme sağlayabilmektedir" diye konuştu. Yergin, Türkiye'de sigorta pazarının gelişmesinde bireysel sigortaların önemli bir etken olduğunu söyledi. 

'İvme kazanacak' 
Türkiye'de oto sigortalarının toplam sigorta üretimindeki ağırlığının gelişmiş ülkelere oranla daha fazla olduğunu belirten Yergin, buna karşın gelişmiş ülkelerde diğer bireysel sigorta türlerinin ileri seviyede olduğunu vurguladı. 
Bireysel sigortaların Türkiye'de yeterince gelişememiş olmasına ekonomik ve sosyal birçok sebep gösterilebileceğini ifade eden Ragıp Yergin, "Faizlerin düştüğü ortamda sigortacıların mali gelirleri de düştüğü için, şirketler hedeflerine ulaşabilmek için artık sigortacılık faaliyetlerinden daha çok k r elde edebilmenin yollarını arayacaklardır. Bu da gösteriyor ki, şirketler bireysel ürünlerin satışını artırmanın yollarını bulmak zorunda" dedi. Yergin şöyle konuştu 
"Ekonomik ve sosyal olumsuzlukların bireysel sigortalar üzerindeki baskısının zaman içerisinde azalacağı gerçeği zaten doğal bir büyümenin varlığını bize göstermektedir. Yine ülke ekonomisine paralel olarak, sektördeki gelişmelerin etkisiyle de bireysel sigortaların gelişimi ivme kazanacaktır. Şirketlerin ekonomik ortamın gerçekleri doğrultusunda, k rlılığı yüksek olan bireysel ürünlerin pazarlamasına ve satışına daha fazla ağırlık vermesi de kaçınılmazdır." 


</TEXT>
</DOC>
