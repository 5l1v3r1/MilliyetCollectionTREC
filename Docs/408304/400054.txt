<DOC>
<DOCNO> 400054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sontur04.html </URL>
<DATE> 2005/12/02/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
Kurtlar Vadisi’ dizisini izlerken vuruldu 
</HEADLINE>
<TEXT>

     Lokman DAĞ İZMİR, DHA 

İZMİR'in Balçova İlçesi'nde bir birahaneye düzenlenen silahlı saldırıda, üsteki dairede oturan Ufuk Şentürk yaralandı. Hastaneye kaldırılan Şentürk, tedavi altına alındı. 
     Olay, bu akşam saat 21.00 sıralarında Ata Caddesi numara 134 B'de meydana geldi. Plakası belirlenemeyen bir otomobil gelen kimliği belirsiz kişiler, adreste bulunan ve Murat Kıraç tarafından işleten Bolero 2’ isimli birahaneye silahlı saldırı düzenledi. Saldırıda, kurşunlardan biri birahanenin üstündeki dairede annesiyle birlikte Kurtlar Vadisi isimli diziyi izleyen 43 yaşındaki muhasebeci Ufuk Şentürk'e isabet etti. Yanağından yaralanan Şentürk, komşuları tarafından Dokuz Eylül Üniversitesi Hastanesi'ne götürüldü. Tedavi altına alınan Ufuk Şentürk'ün durumunun iyi olduğu bildirildi. 
     Olaydan sonra incelemelerde bulunan ekipler, olay yerinde toplam 12 kurşunun birahaneye isabet ettiğini belirledi. 
     Polis, kaçan zanlıları yakalamak için çalışma başlattı. 
     
</TEXT>
</DOC>
