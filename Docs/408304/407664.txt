<DOC>
<DOCNO> 407664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sonsiy26.html </URL>
<DATE> 2005/12/29/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
AKP'li milletvekili Hükümeti uyarıyorum, yanlışları anlatırım 
</HEADLINE>
<TEXT>

     AK Parti Mersin Milletvekili Ali Er, ''Hükümeti uyarıyorum, çiftçiye destek vermek gerekiyor. Bu yapılmazsa buraya çıkıp yapılan yanlışları anlatırım'' dedi. 
     Er, TBMM Genel Kurulu'nda yaptığı gündem dışı konuşmada, Akdeniz bölgesindeki narenciye ve sera üreticilerinin sorunlarını dile getirdi. 
     Konuşmasının başında, Genel Kurul'da yaşanan gürültü nedeniyle milletvekillerini sık sık uyaran Er, ''Bakın burada ya konuşulanları dinlemiyorsunuz ya da gününüzü laf atarak geçiriyorsunuz. Biz temsil ettiğimiz insanların sesini duyurmak için buradayız, lütfen dinleyin'' dedi. 
     Özellikle Akdeniz bölgesinde narenciye ve domates konusunda çiftçilerin büyük sıkıntı yaşadığını, geçen yıl 1 milyon liraya satılan domatesin, bu yıl 150 bin liraya satıldığını ifade eden Er, sözlerini şöyle sürdürdü 
     ''150 bin liraya satılan domatesin maliyeti 350 bin lira, aynı şey narenciyede de geçerli. Çiftçilerin AK Parti'ye olan desteğinin devam etmesine karşın, 'Bizi ihmal ederlerse biz de oturur düşünürüz' diyorlar. O nedenle hem hükümeti hem Meclis'i uyarıyorum, çiftçiye destek vermek gerekir. Eğer bu yapılmazsa buraya yeniden çıkar ve yanlışları anlatırım. Yapılan yanlışları her şartta dile getirmek AK Parti'nin geleneğinde de vardır.'' Narenciye'ye verilen ton başına 50 dolarlık katkının 100 dolara çıkartılmasını, domatese de ton başına 50 dolarlık katkı sağlanması gerektiğini ifade eden AK Parti'li Er, ''Eğer bu yapılmazsa yıllardır bizi seçen seçmenlerimize duyduğumuz sorumluluk gereği, yapılmayanları anlatır ve eleştiri hakkını kullanırım. Bunlar yapılırsa çiftçi yine bize dolu dolu da oy verir'' diye konuştu. 
     Genel Kurul'da, CHP Adana Milletvekili Ziya Yergök, Tevfik Fikret'in 90. ölüm yıldönümü, AK Parti Kayseri Milletvekili Taner Yıldız ise Türkiye'de eğitimin gelişimi konusundaki görüşlerini gündem dışı konuşmalarla dile getirdiler. 
     
</TEXT>
</DOC>
