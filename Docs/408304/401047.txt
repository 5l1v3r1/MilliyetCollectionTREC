<DOC>
<DOCNO> 401047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sonsiy02.html </URL>
<DATE> 2005/12/06/ </DATE>
<TIME> 06.55 </TIME>
<AUTHOR>  </AUTHOR>
<HEADLINE>
Gül'den AB'ye uyarı ''Verdiğin sözü tut, kendini BM yerine koyma'' 
</HEADLINE>
<TEXT>

     ANKARA Milliyet 

Dışişleri Bakanı Abdullah Gül, AB'ye Kıbrıs Türklerinin izolasyonun kaldırılması yönünde hazırladığı iki tüzüğü uygulayarak, "verdiği sözü tutması" çağrısında bulundu. 
     Gül, İKÖ Zirvesi'nin yapılacağı Suudi Arabistan'a gitmeden önce düzenlediği basın toplantısında, Güney Kıbrıs Rum Yönetimi'nin tüzüklerin hayata geçmesi için Maraş'ın iadesi ve "kuzeyde mal mülk alımının durdurulması" gibi talepler öne sürdüğünün hatırlatılması üzerine, Türkiye'nin görüşlerini AB Komisyonu'na ilettiğini açıkladı. Kıbrıs'ta kapsamlı çözümün BM önderliğinde bulunacağının altını çizen Gül, şunları kaydetti 
     "AB, Kıbrıs sorununun çözümüne yardımcı olmalı. Çözümsüzlüğü pekiştirecek davranış içine asla girmemelidir. Kendisini de BM yerine koymaması gerekir. Eğer Kıbrıs konusunda tamamen Rum talepleri doğrultusunda hareket edecek olursa, kendi inanılırlığını ve sorunun çözümüne katkı yapma imkanını yok eder. Bu görüşü komisyonla paylaştık". 
     AB'den KKTC'ye 2 milyar 59 milyon euro ekonomik yardım yapılmasını ve doğrudan ticaret olanağı yaratılmasını öngören iki tüzüğün, Rumların baskısıyla birbirinden ayrılması ve doğrudan ticarete imkan tanıyan düzenlemenin rafa kaldırılması yönündeki girişimler konusunda görüşünün sorulması üzerine Gül, "Maraş'ın iadesi" gibi Kıbrıs sorununun çözümüne ilişkin unsurlar ile Kıbrıs Türkleri üzerindeki izolasyonun kaldırılmasına ilişkin AB tüzüklerinin birbirinden ayrı konular olduğunu vurguladı. Gül, şunları söyledi 
     "Bu tüzükler AB'nin kendi aldığı karardır. Tabiki bunların uygulamasını bekleriz. Verdikleri söz ortadadır. Bunu tutup tutmamak kendi bilecekleri iştir. Ancak Kıbrıs Türk halkı nezdinde güvenilirlikleri sorun olacaktır. Çözümsüzlüğü pekiştirecek bir tavır içine girmemeleri gerekir." 
     
</TEXT>
</DOC>
