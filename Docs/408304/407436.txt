<DOC>
<DOCNO> 407436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sontur44.html </URL>
<DATE> 2005/12/28/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Pınar Selek'in aralarında bulunduğu 5 sanık için müebbet hapis istendi 
</HEADLINE>
<TEXT>

     Eminönü’deki Mısır Çarşısı’nda 7 kişinin ölümü, 127 kişinin yaralanmasıyla sonuçlanan patlamaya ilişkin yargılanan sanıklardan 5’inin müebbet, 5’inin çeşitli ağır hapis cezalarına çarptırılmaları, 5’inin dosyasının ise hüküm kurulmadan ertelenmesi istendi. 
     İstanbul 12. Ağır Ceza Mahkemesi’ndeki duruşmaya, tutuklu sanıklar Alaattin Öget, İsa Kaya ve Abdülmecit Öztürk ile Pınar Selek’in de aralarında bulunduğu tutuksuz 4 sanık katıldı. 
     Duruşmada esas hakkındaki görüşünü açıklayan Cumhuriyet Savcısı Nuri Ahmet Saraç, sanıklardan Pınar Selek, Abdülmecit Öztürk, Alaattin Öget, İsa Kaya ve Kadriye Kübra Sevgi’nin, eski TCK’nın 125. maddesi uyarınca "devletin hakimiyeti altında bulunan topraklardan bir kısmını devlet idaresinden ayırmaya kalkışmak" suçundan müebbet ağır hapse çarptırılmalarını istedi. 
     Sanıklardan Baran Öztürk, Heval Öztürk, Ercan Alır ve Delibaş Arat’ın "yasadışı örgüte üye olmak" suçundan 7.5 ile 15’er yıl arasında ağır hapse, Maşallah Yağan’ın da "yasadışı örgüte üye olmak" ile "halk arasında korku ve panik yaratmak amacıyla tehdit" suçlarından 10.5 ile 21 yıl arasında ağır hapse çarptırılmasını isteyen Savcı Saraç, Menderes Öget, Erkan Öget, Hasan Kılıçdoğan, Alican Öget ve Suat Kaya’nın dosyalarının ise kesin hükme bağlanmadan ertelenmesini talep etti. 
     
</TEXT>
</DOC>
