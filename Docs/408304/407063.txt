<DOC>
<DOCNO> 407063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sonspo17.html </URL>
<DATE> 2005/12/27/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Barcelonalı Larsson Barça'yı bırakıp, İsveç'e dönmeyi düşünüyorum 
</HEADLINE>
<TEXT>

     İspanya Birinci Futbol Ligi takımlarından FC Barcelona’nın İsveçli oyuncusu Henrik Larsson, sezon sonunda, FC Barcelona’yı bırakarak memleketine dönmeyi düşündüğünü söyledi. 
     Golcü oyuncu, İsveç’in Helsingborg Dagblad gazetesine yaptığı açıklamada, "Artık eve dönme vakti geldi. Barcelona ile olan sözleşmemde belirsizlikler var ve geleceğimle ilgili yapılan yorumlara bir son vermek iyi olacak" dedi. 
     Bu sezon takımda çok da fazla forma şansı bulamadığını belirten 34 yaşındaki tecrübeli futbolcu, "Eğer daha fazla oynayabilseydim durum daha farklı olabilirdi, ancak İsveç’e dönmek istememin asıl sebebi bu değil. Belki İsveç’te Helsingborg’da oynayabilirim ama hala gelen teklifleri değerlendiriyorum. Ayrıca milli takımda oynamaya devam etmek istiyorum" diye konuştu. 
     Dizinden geçirdiği sakatlık yüzünden bu sezonun büyük kısmında sahada yer alamayan Larsson, daha önce Feyenoord ve Glasgow Celtic’de de forma giymiş ve 2004-2005 sezonunda Barcelona’ya katılmıştı. 
     
</TEXT>
</DOC>
