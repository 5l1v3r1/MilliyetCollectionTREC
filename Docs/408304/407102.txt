<DOC>
<DOCNO> 407102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sontur18.html </URL>
<DATE> 2005/12/27/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Konya'da ''hiç'' yüzünden işlenen 24 cinayet... 
</HEADLINE>
<TEXT>

     Konya’da 2005 yılında işlenen toplam 24 cinayetin birçoğunun, günlük hayatta pek çok kişinin "sıradan" olarak kabul ettiği basit nedenlerle işlendiği ortaya çıktı. 
     Konya Emniyet Müdürlüğü yetkilileri, AA muhabirine, önleyici tedbirler sayesinde, 2005 yılı içerisinde, Konya’da mafya ve töre cinayetlerine rastlanılmadığını bildirdi. 
     Bu yıl içinde gerçekleşen 24 cinayetten 10’u bıçakla 6’sı tabanca, 5’i tüfek, 2’si boğarak, biri de yüksekten aşağı atarak işlendi. Asayiş Şube Müdürlüğü’nün kayıtlarına geçen cinayetlerin çoğunun nedeni, duyanları şaşırtacak kadar basit olaylara dayanıyor. 
     Bu cinayetlerden bazıları ve işlenme nedenleri şöyle 
     Mart ayında İsmail G. 26 , satın aldığı müzik setinin arızalı çıkmasından dolayı tartıştığı işyeri çalışanı Hasan A’yı 23 tabancayla öldürmüştü. 
     
     "ŞİŞKO" DEDİĞİ İÇİN..." 

     Mustafa K. 24 Mayıs ayında yanında kaldığı öz eniştesi tarafından, beraber çalıştıkları işyerinde ortak sorumlulukları olan bulaşıkları yıkamadığı ve "şişko" diye alay ettiği gerekçesiyle bıçaklanarak öldürülmüştü. 
     Şubat ayında daha önceden evden kaçıp gazinoda çalışan ve ailesi tarafından evine getirilen Fatma D’yi 18 , babası A.D. 45 , kendisine hakaret ettiği gerekçesiyle boğarak öldürdü. 
     
     TELEFONDAKİ GÜVENLİK KODU 

     Konya’da basit nedeni olan cinayetlerden biri de cep telefonundaki "güvenlik kodu" nedeniyle işlendi. Eşi Havva Ö’nün 56 cep telefonuna güvenlik kodu koymasına kızan eşi M.Ö, kıskançlık sonucu çıkan tartışma sırasında araya giren kızı Mesude Ö. 20 ve eşini, Ağustos ayında tabancayla vurarak öldürmüştü. 
     
     YOL VERMEME KAVGASI 

     Niyazi B. 32 kız arkadaşına otomobil kullanmayı öğretirken yol vermeme yüzünden çıkan tartışmada, iki kişi tarafından av tüfeğiyle vurularak öldürülmüştü. 
     Aralık ayında alkol bağımlısı olan ve alkolü bırakmaya çalışan M.S.D, alkol krizine girdiği sırada tartıştığı eşi Kadriye D’yi 30 
     elleriyle boğarak öldürmüştü. 
     
</TEXT>
</DOC>
