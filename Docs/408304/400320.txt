<DOC>
<DOCNO> 400320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/son/sontur28.html </URL>
<DATE> 2005/12/03/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Seken kurşunlar 5 kişiyi yaraladı... 
</HEADLINE>
<TEXT>

     Kadıköy'de cadde ortasında tabancayla bir kişiye ateş açan genç, 1'i çocuk 5 kişiyi yaraladı. 
     Alınan bilgiye göre, Altıyol Kuyumcular Caddesi üzerinde, iki gençten biri diğerine tabancayla ateş etmeye başladı. Bu sırada caddede bulunan ve seken kurşunlara hedef olan Beyzanur Özgen 9 kalçasından, İbrahim Kaya 78 ve Ümit Şahin 27 bacağından, Recep İpek 26 ve Mine Solakoğlu 32 ise ayağından yaralandı. 
     Yaralılar, Özel Acıbadem Hastanesi'ne kaldırılarak tedavi altına alındı. 
     Olaydan sonra yaya olarak kaçan silahlı kişinin 14 el ateş ettiği, caddedeki vatandaşların kendilerini işyerlerine atarak kurşunlardan korunmaya çalıştıkları belirtildi. 
     Yaralıları taşımak için olay yerine çağrılan ambulanslar trafik nedeniyle gecikirken, silah seslerini duyan polisler de olay yerine koşarak gelebildi. 
     Görgü tanıklarının ifadelerine göre, silahlı kişinin ateş açtığı genç de olay yerinden kaçtı. 
     
     ANNENİN ANLATTIKLARI 
     Olayda yaralanan Beyzanur Özgen'in annesi Minal Özgen, alışveriş amacıyla Kadıköy'e geldiklerini ve kızıyla birlikte vitrinlere baktıklarını anlattı. 
     Cadde üzerinde siyah giyimli 2 gençten birinin belindeki tabancayı çıkararak diğerine ateş etmeye başladığını ifade eden Özgen, ''Kaçan genç, kurşunlardan kurtulmak için sekerek koşuyordu. Diğeri de ateş etmeye devam ediyordu. Korumak için kendime doğru çektiğimde kızımın da yaralandığını fark ettim. Korkunç bir olaydı'' dedi. 
     
</TEXT>
</DOC>
