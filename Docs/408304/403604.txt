<DOC>
<DOCNO> 403604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sondun04.html </URL>
<DATE> 2005/12/15/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Bush İran gerçek bir tehdit 
</HEADLINE>
<TEXT>

     ABD Başkanı George W. Bush, İran'ı ''gerçek bir tehdit'' olarak niteledi ve İran Cumhurbaşkanı Mahmud Ahmedinejad'ı, ülkesinin nükleer programı ve İsrail'in yok edilmesi çağrıları nedeniyle eleştirdi. 
     Bush, Fox News programına verdiği demeçte, savaş öncesi Irak ve Kuzey Kore gibi İran'ın da ''şer ekseninin bir parçası olduğu'' yönündeki suçlamasını yineledi. 
     Başkan Bush, ''Saydamlığı çok az olan bir teokrasiden, dış politikalarının bir parçası olarak İsrail'in yok edilmesini söyleyen bir cumhurbaşkanına sahip, özgür dünyanın nükleer silah hırslarından vazgeçmesi taleplerini dinlemeyen bir ülkeden endişeliyim'' dedi. 
     İran konusunda ''diplomatik cepheden çalışmaya'' devam ettiğini ifade eden Bush amacının ''zorbalığa son vermek'' olduğunu söyledi. 
     Bush, İranlı yetkililere hitaben, ''Halkı dinlemeye başlamak için yeterince akıllı olmalarını ve halkın hükümetlerinde yer almalarına izin vermelerini umuyorum'' diye konuştu. 
     İsrail'in ''haritadan silinmesi gerektiğini'' belirterek uluslararası kamuoyunun tepkisini çeken İran Cumhurbaşkanı Ahmedinejad, son olarak ''Yahudi soykırımının bir efsane olduğunu'' söyleyerek eleştirilerin hedefi olmuştu. 
     
</TEXT>
</DOC>
