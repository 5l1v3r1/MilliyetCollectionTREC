<DOC>
<DOCNO> 404653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sondun19.html </URL>
<DATE> 2005/12/19/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
KKTC, mülkiyet yasa tasarısını görüşüyor 
</HEADLINE>
<TEXT>

     KKTC eski başbakanlarından, ana muhalefet Ulusal Birlik Partisi UBP Gazimağusa milletvekili Derviş Eroğlu, Rumlara, takas, tazminat ve iade öngören mülkiyet yasa tasarısının, anayasaya aykırı olduğunu ve Avrupa İnsan Hakları Mahkemesi AİHM tarafından ''iç hukuk'' yolu olarak kabul edileceğini sanmadığını söyledi. 
     Eroğlu, yasanın uygulanmasının güvenlik ve belirsizlik sorunu yaratacağını ifade ederek, devletin ve egemenliğin geleceğinin tehlikeye atıldığını kaydetti. 
     Derviş Eroğlu, ''Anayasanın 159. maddesinin 1 'inci Fıkrası'nın b bendi Kapsamına Giren Taşınmaz Malların Tazmini, Takası ve İadesi Yasa Tasarısı''nın görüşüldüğü, Cumhuriyet Meclisi Genel Kurulu'nda yaptığı konuşmada, tasarının AİHM'den yeterinde güvence alınmadan hazırlandığını ve ''iç hukuk'' olarak kabul edileceğini sanmadıklarını belirtti. Eroğlu, tasarıya ''ret'' oyu vereceklerini ve konuyu Anayasa Mahkemesi'ne götürmeyi düşündüklerini bildirdi. 
     Cumhuriyetçi Türk Partisi CTP -Demokrat Parti DP koalisyon hükümetini, ''teslimiyetçi'' politika izlemekle suçlayan Eroğlu, yasa tasarısının, KKTC'yi tasfiye sürecine soktuğunu savundu ve ''egemenliği kendi elleriyle çöpe atmış olacaklarını'' kaydetti. Tasarının Anayasaya aykırı olduğunu ifade eden Eroğlu, ''Rum'a manevi tazminat vermek son derece yanlış'' dedi. 
     Yasayla KKTC'nin Türkiye'nin alt yönetimi olduğunun kabul edilmiş olacağını savunan Eroğlu, bununla Rumların bir isteğinin daha kabul edilmiş olacağını, yasanın referandumdan geçerek AİHM'nin önüne konulmasının daha yararlı olacağını kaydetti. Eroğlu, tasarının arkasında halk desteği olmadığını ve Kıbrıs Türkünün çıkarları düşünülerek hazırlanmadığını dile getirdi. 
     Eroğlu, kamuoyunda, ''tasarının Türkiye tarafından hazırlandığı, kabul edilmezse ay sonunda maaşlar ödenmeyecek'' diye, halkın Türkiye'ye karşı tepki göstermeye yönlendirildiğini iddia etti. 
     Yasanın iki kesimliliğe aykırı olduğunu ve Kıbrıs Türkleri'ni 1974 öncesi koşullara götüreceğini kaydeden Eroğlu, yasanının KKTC ekonomisini, özellikle inşaat sektörünü olumsuz etkileyeceğini söyledi. 
     Derviş Eroğlu, AİHM'de bekleyen Rum davalarına işaret ederek, ''Bu yasa ile Türkiye ve KKTC'nin zaman kazanacağına inanmıyorum'' dedi. Eroğlu, yasanın, müzakere masasında, Kıbrıs Türk tarafının elini kolunu bağlayacağını kaydetti. 
     Taşınır mallara tazminat verilecek olmasını da eleştiren Eroğlu, taşınır mallara, iç çamaşırından, buzdolabına kadar birçok şey girdiğini, Maraş'ın turistik bölge olduğunu, buradaki taşınmaz mallarının tazminatının nasıl ödeneceğini sordu. 
     
</TEXT>
</DOC>
