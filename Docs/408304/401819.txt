<DOC>
<DOCNO> 401819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sontur36.html </URL>
<DATE> 2005/12/08/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Oda değiştirilmesine kızıp, doktorun burnunu kırdılar 
</HEADLINE>
<TEXT>

     Diyarbakır Devlet Hastanesi’nde, oda değiştirilmesine kızan hasta yakınının saldırısına uğradığı iddia edilen Nöroloji Uzmanı Dr. Sıdık Baş’ın burnu kırıldı. 
     Alınan bilgiye göre, doktor Baş servisteki bir hastayı 3 kişinin kaldığı odadan, 6 kişinin kaldığı odaya sevk etti. İddiaya göre, hastaneye gelen ve yakınının odasının değiştiğini gören Mehmet Y. bu duruma kızarak, doktoru aramaya başladı. 
     Devlet hastanesi bahçesinde karşılaştığı doktor Baş ile tartışmaya başlayan Mehmet Y’nin, tartışmanın kavgaya dönüşmesi üzerine Baş’ın burnunu kırdığı öne sürüldü. 
     Hastanede tedavi edilen doktor Baş, AA muhabirine yaptığı açıklamada, serviste düzenleme yaptıklarını belirterek, şunları söyledi 
     "Durumu daha ağır olan bir hastayı odaya yerleştirmek için düzenleme yaptık. Düzenlemede bir hastayı başka bir odaya yerleştirerek, ağır olan hastayı 3 kişinin kaldığı odaya koyduk. Bunun üzerine hasta yakını buna itiraz etti ve nasıl Hastamızın yerini değiştirirsin dedi. Hastane bahçesinde arabamın yanında bana saldırması sonucu burnum kırıldı. Şu an raporluyum. Hasta yakını hakkında şikayette bulundum." 
     
     TABİPLER ODASI’NDAN KINAMA... 
     Diyarbakır Tabip Odası üyeleri ve hastane çalışanları, Devlet Hastanesi önünde yaptıkları basın açıklamasında, saldırıyı kınadıklarını bildirdiler. 
     Tabip Odası Genel Sekreteri Adem Avcıkıran, açıklamada, ülke genelinde gün geçtikçe artış gösteren hekimlere yönelik saldırılara Diyarbakır Devlet Hastanesi’nde bir yenisinin eklendiğini söyledi. 
     Yaklaşık 20 yıldır insanların sağlıklı bir şekilde yaşamlarını sürdürmeleri için gece gündüz demeden hizmet yürüten doktor Baş’ın görevi başında bir hasta yakınının talihsiz ve insanlık dışı saldırısına maruz kaldığını ifade eden Avcıkıran, burnu kırılan ve çeşitli yerlerinden darp edilen Baş’ın böylesi bir saldırıya maruz kalmasının düşündürücü olduğunu kaydetti. 
     Avcıkıran, "Saldırıyı kınıyoruz. Halkımızı her türlü iyi niyeti ve insancıl yaklaşımlarıyla hizmet sunmaya çalışan iyi hekimlere sahip çıkmaya davet ediyoruz"dedi. 
     
</TEXT>
</DOC>
