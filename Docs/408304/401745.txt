<DOC>
<DOCNO> 401745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sonsiy36.html </URL>
<DATE> 2005/12/08/ </DATE>
<TIME> 19.55 </TIME>
<AUTHOR>  </AUTHOR>
<HEADLINE>
Hatay Valisi Sarı Etnik kökenlerimiz farklı da olsa hepimiz Türkiyeliyiz 
</HEADLINE>
<TEXT>

     Hatay Valisi Abdulkadir Sarı, ''Etnik kökenlerimiz ve görüşlerimiz farklı olabilir, ancak hepimiz Türkiyeliyiz'' dedi. 
     Vali Sarı, Samandağ İlçesi'ne bağlı Ata Köy'de köprü, Fidanlı'da 34 bin metrekare parke taşı yol döşemesi, Atatürk büstü, meydan ve okul binası açılışı ile Çevlik'te tarihi M.Ö. 300 yıla dayandığı belirtilen ve bünyesinde 100 kadar mezar bulunduran Beşikli Mağarası çevre düzenlemesi dolayısıyla yapılan törenlere katıldı. 
     Sarı, Fidanlı Köyü İlköğretim Okulu ve Atatürk büstünün açılışında yaptığı konuşmada, özellikle kız çocuklarının okula gönderilmesini istedi. 
     Hatay'ın Türkiye'nin gelişen, modern, çağdaş yüzü olduğunu ve böyle bir ilde okur yazar olmayanların bulunmasını düşünemediğini belirten Sarı, ''Özellikle okuma yazma bilmeyen kızlarımızın bulunmasından büyük rahatsızlık duyuyorum. Bu konuda herkesin üstüne düşen görevi yapmasını bekliyorum'' dedi. 
     Etnik farklılıkların zenginlik olduğunu vurgulayan Sarı, ''Etnik kökenlerimiz, görüşümüz farklı olabilir, ancak hepimizin ortak bir yanı var. Hepimiz Türkiyeliyiz'' diye konuştu. 
     Sarı, Çevlik'teki törende ise Hatay'ın her köşesinden adeta tarih fışkırdığını ifade ederek, ''Gün yüzüne çıkarılan tarihi eser, potansiyelin sadece yüzde biri. Tarihi eserlerin yüzde 99'u yer altında. Bütün çabamız, bunları çıkarmak ve korumak için'' dedi. 
     Gelecek yıl turist sayısında patlama yaşanacağını belirten Sarı, '' Medeniyetler Buluşması etkinliğinin bunda büyük payı var. Buna hazırlıklı olun. İyi ev sahipliği yapın. Güler yüzlü olun. En önemlisi nitelikli hizmet verin'' dedi. 
     Törenlere, Samandağ Kaymakamı Selim Çapar, Belediye Başkanı Ali Terzi, Emniyet Müdürü Atilla Demirel, belde belediye başkanları, meclis üyeleri ve vatandaşlar katıldı. 
     
</TEXT>
</DOC>
