<DOC>
<DOCNO> 403130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sonspo25.html </URL>
<DATE> 2005/12/13/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Lorant Takımımın elde ettiği başarı, yapabileceğinin en iyisiydi... 
</HEADLINE>
<TEXT>

     Sivasspor Teknik Direktörü Werner Lorant, ''Takımımın bugüne kadar elde ettiği başarı yapabileceğinin en iyisiydi ve bunu da benim takımım başardı'' dedi. 
     Lorant, kulüp tesislerinde düzenlediği basın toplantısında, önlerinde Ankaragücü maçı olduğunu hatırlatarak, ilk yarının son maçı olmasına rağmen bu maça iyi konsantre olmaları gerektiğini kaydetti. 
     Petkoviç ve Anderson'un sakatlıkları nedeniyle bu maçta tam kadro yer alamayacaklarını anlatan Lorant, maçlarda bu oyuncuların eksikliğini hissettiklerini belirtti. Lorant, ''Takımımın bugüne kadar elde ettiği başarı yapabileceğinin en iyisiydi ve bunu da benim takımım başardı'' dedi. 
     Şu anda 24 puan topladıklarını ve Ankaragücü karşısında da 3 puanı hedeflediklerini kaydeden Lorant, ''Bu maçtan 3 puan alarak ligin ilk devresini inşallah 27 puanla bitirmeye çalışacağız'' şeklinde konuştu. 
     
     ''TARAFTARLARA KIZGINIM'' 
     Lorant, bir soru üzerine taraftarlara kızgın olduğunu belirterek, ''Birincisi yeterince taraftar içerideki maçlara gelmedi. Ona çok kızgınım. İkincisi de kendi sahamızda oynadığımız maçlarda kendi taraftarımın, kendi topçularına bağırıp, küfür etmeleri. Buna da çok kızgınım'' diye konuştu. 
     Devre arasında bazı futbolcuların takımdan ayrılacağını ve yeni futbolcuların kadrolarına dahil olacağını kaydeden Lorant, bu konuda yönetime rapor verdiğini ve çalışmalarının sürdüğünü belirtti. 
     Lorant, Türkçe öğrenip, öğrenmediği sorusu üzerine de, ''Küfür etmesini biliyorum, onu öğrendim. Çünkü bana arkamdan çok küfür ettikleri için ben de çok küfür etmek zorunda kaldım'' diye espri yaptı. 
     Lorant, büyük kulüplerden teklif aldığı bildirilen Hayrettin'in transferine ilişkin bor soru üzerine de, ''Benim Hayrettin ile ilgili hiçbir transfer girişiminden haberim yok. Şu an benim ilgimi çekmiyor zaten. Bu konuşmak istediğim bir konu değil, birşeyden de haberdar değilim bu konuda'' diye konuştu. 
     
</TEXT>
</DOC>
