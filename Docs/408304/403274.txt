<DOC>
<DOCNO> 403274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/yasam/yas01.html </URL>
<DATE> 2005/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İstatistikler korkutan mesajı desteklemiyor 
</HEADLINE>
<TEXT>


Pek çok kişiye ulaşan ve güneş tutulması ile depremi ilişkilendiren elektronik posta, 29 Mart tutulması öncesi korkuya yol açtı. İstatistikler iki olayın birbiriyle ilgisiz olduğunu ortaya koydu 

ÖNAY YILMAZ İstanbul 

Türkiye 29 Mart 2006'da yeni bir güneş tutulmasına yakından tanık olacak. Bir süredir internet ortamında güneş tutulmasıyla deprem arasında ilişki olduğuna yönelik mailler dolaşıyor. 7.4'lük Körfez ve 7.6'lık Pakistan depremleri de örnek gösteriliyor. Hatta birçok kişi, tutulma tarihlerinde İstanbul'dan ve büyük deprem üretecek faylardan uzakta tatil programları yapıyor. Kamuoyunda oluşan merak ve endişeye karşılık bilim dünyası oldukça net konuşuyor. Bilim adamları yaptıkları istatistiksel incelemelere dayanarak, güneş tutulması ile deprem arasında bir ilişki olmadığını öne sürüyor. 
Boğaziçi Üniversitesi Kandilli Rasathanesi ve Deprem Araştırma Enstitüsü Astronomi Bölümü'nde yapılan araştırmada, 1 Ocak 1973 - 31 Aralık 2004 arasındaki büyük depremler 7-9.9 büyüklüğünde ve güneş tutulmaları incelendi. Bu sürede 487 yıkıcı deprem ve 70 güneş tutulması gerçekleşti. Araştırmada şu görüşlere yer verildi 

Sadece 17 Ağustos 
"17 Ağustos depremi tutulmadan altı gün sonra olduğundan güneş tutulmalarının altı gün öncesi ve sonrasındaki depremlere bakıldı. Büyük depremlerin yüzde 90'ının tutulmalarla ilgisiz tarihlerde olduğu görüldü. Bu dönemde Marmara depreminin dışında hiçbiri tutulma tarihleriyle ilişkili değil." 
TÜBİTAK adına konuyu araştıran İstanbul Üniversitesi Fen Fakültesi Astronomi ve Uzay Bilimleri Bölümü Öğretim Üyesi Yard. Doç. Dr. Tansel Ak'ın incelemesinde de son 105 yıldaki güneş tutulmalarının, gözlendikleri tarihlerden önceki 10 günlük dönemde ve 10 gün sonrasına kadar yeryüzünün herhangi bir yerinde meydana gelmiş 6.0 veya üzeri büyüklükteki depremler sayıldı. Bu çalışmada da şunlar belirtildi 
"105 yılda, toplam 239 adet güneş tutulmasının 96'sında bir 106'sında da tutulmayı izleyen 10 günlük dönemde en az bir deprem kaydedilmiştir. Kalan 37 tutulmanın öncesi ve sonrasında 6 veya üzeri büyüklükte deprem olmamıştır. Tutulmalar ile deprem arasında belirgin ilişki olmadığı görülmüştür." 

KORKUTAN E-POSTA 
Halk arasında korkuya yol açan e-postada şu ifadeler yer alıyor 
"11 Ağustos 1999'daki güneş tutulmasının en net izlendiği ülke Türkiye. Hatta 'Bu harika doğa olayını izlemek için Türkiye'ye gelin' kampanyalarının açıldığı bu ülkede, altı gün önceki şen şakrak kutlamaların yerini, altı gün sonra, yani 17 Ağustos'ta feryatlar aldı Aynı olay geçen ay Pakistan ve Hindistan'da da yaşandı. 3 Ekim'deki güneş tutulmasının 'en net' izlendiği coğrafya, beş gün sonra on binlerce kişinin ölümüne yol açan depremle sarsıldı." 


</TEXT>
</DOC>
