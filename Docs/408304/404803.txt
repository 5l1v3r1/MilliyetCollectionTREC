<DOC>
<DOCNO> 404803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sontur10.html </URL>
<DATE> 2005/12/19/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Koca dayağı evden kaçırdı 
</HEADLINE>
<TEXT>

     Hasan KILIÇ DHA 

      OSMANİYE’de inşaat işçisi nikahsız eşi 39 yaşındaki Mustafa Gözükara’nın dayağından bıkan 38 yaşındaki Nuray Gültekin, biri 2 aylık 4 çocuğunu bırakarak evini terk etti. 13 yıllık evliliği boyunca eşini sadece 7- 8 kez dövdüğünü anlatan Gözükara, bunun büyütülmemesi gerektiğini belirterek hayat arkadaşına geri dönmesi çağrısında bulundu. 
     Baş Mahalle’de oturan Nuray Gültekin yaklaşık 40 gün önce, o zaman 20 günlük olan oğlu Emirhan’ın ağlamasına sinirlenerek bağırdı. Bunun üzerine Mustafa Gözükara, eşine tepki gösterip tekme tokat dövdü. Yediği dayağı sindiremeyen Nuray Gültekin, 20 günlük olan oğlunu ve diğer 3 çocuğunu bırakarak evini terk etti. 4 çocuk ile ortada kalan Mustafa Gözükara, tek başına çocuklarına bakmaya çalışırken, eşini de aramaya başladı. Eşinin Kahramanmaraş’ın Hacıağalar Köyü’ndeki baba evinde olduğunu öğrenen Gözükara, pişman olduğunu belirterek eve dönmesi için haber gönderdi. Ancak Gültekin Ailesi, sürekli dövüldüğü gerekçesiyle kızlarını geri göndermedi. 
     Bir taraftan çocuklarının ihtiyaçlarını karşılamak için çalışan diğer taraftan çocuklarının tüm sorumluklarını tek başına üstlenen Mustafa Gözükara, eşini dövdüğü için pişman olduğunu söyledi. 
     13 yıllık evlilikleri boyunca eşini sadece 7- 8 kez dövdüğünü belirterek kendini savunan ve bunun büyütülmemesi gerektiğini söyleyen Gözükara, Oğlum Emirhan 20 günlükken eşim, ona bağırınca tartıştık. Ben de kendimi tutamayarak eşimi dövdüm. O gün evden kaçtı. Şu anda 2 aylık olan oğlum ve diğer çoklarımla perişan olduk. Karımı döverek hayatımın hatasını yaptım. Çok pişmanın, kendisinden özür diliyorum'' dedi. 
     Eşiyle ihmal nedeniyle resmi nikah kıydıramadıklarını anlatan Gözükara, baba evinde olduğunu öğrendiği hayat arkadaşına geri dön çağrısında bulundu. Gözükara, Eşim evimize, çocuklarımızın başına dönsün, söz veriyorum dayak atmayı bırakın bir tek laf bile etmeyeceğim. Üstelik nikahı da kıydıracağım'' diye konuştu. 
     
</TEXT>
</DOC>
