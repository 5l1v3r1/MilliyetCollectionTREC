<DOC>
<DOCNO> 400060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sontur10.html </URL>
<DATE> 2005/12/02/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
118 bilinmeyen numaralar servisinde köklü değişiklik 
</HEADLINE>
<TEXT>

     
     Suat KARABIYIK 
     
Türkiye’de bilinmeyen numaralar hizmetinde köklü değişikliğe gidiliyor. Türk Telekom’un bilinmeyen numaralar servisi 118, 5 rakamdan oluşacak yeni arama numarasıyla hizmet verecek. Türkiye’de GSM operatörlerinin de kullandıkları tüm bilinmeyen numara servisleri artık 118 ile başlayacak ve 5 haneli olacak. 
     Firmalar bilinmeyen numara servisi işletecekler ve bilinmeyen numaraların yanı sıra istenilen numaraya yönlendirme yapabilecekler, tatil, bilet ve rezervasyon hizmetlerine uzanan geniş yelpazede hizmetler verebilecekler. 
     İstenilen bilgiler, internet, kısa mesaj ve telefonla ya da basılı olarak kullanıcılara ulaştırılacak. Bu alanda faaliyet gösterecek firmalara lisansları ise Telekomünikasyon Kurumu tarafından gelecek yıl verilecek. 
     AA muhabirinin Telekomünikasyon Kurumu Lisans ve Sözleşmeler Dairesi Başkanı Müminhan Bilgin’den aldığı bilgiye göre, bilinmeyen numara hizmetlerinde köklü değişiklikler getiren yönetmelik taslağı hazırlandı. İlgili taraflardan görüş toplamaya çalışan Kurum, önümüzdeki günlerde "Rehberlik Hizmeti Yönetmeliği"nin yayınlanması için gerekli prosedürü uygulayacak. Kurum, bu arada, öngörülen yeni düzenlemelerle ilgili çalışmaları da tamamlama noktasına getirdi. 
     
     KALİTELİ VE UCUZ SORGULAMA 
     Rehberlik hizmetleri Türk Telekom’un tekel olduğu dönemde bu kuruluş tarafından verilirken, artık bu hizmeti isteyen özel firmalar da verebilecek. Rehberlik hizmetlerinin özel sektör eliyle yapılabilmesi ve rehberlik hizmetlerinin daha kaliteli ve kapsamlı verilmesi için bu alanda lisanslama yapılacak. 
     Avrupa ülkelerinde rehberlik hizmetlerinin özel sektör aracılığı ile sesli ve basılı ortamlarda verildiğini göz önünde bulunduran Kurum, numara hizmetinin yanı sıra tatil ve tiyatro biletlerinden rezervasyonlara, acil yardım hizmetlerinden arkadaş arama servislerine kadar vatandaşların hayatını kolaylaştıran bir yapıya kavuşturacak. 
     Telekomünikasyon Kurumu, vatandaşların bu hizmetlerden yararlanabilmesi için yürüttüğü çalışmaların teorik bölümünü bu yıl sonunda tamamlayacak ve gelecek yıl bu alandaki 2. tip lisansları verecek. Uygulamada, verilecek hizmetlerin kaliteli, hızlı ve ucuz olması öngörülüyor. 
     
     ARKADAŞ SERVİSLERİ 
     Rehberlik hizmetlerinin yeni yapılanmayla vatandaşların günlük ihtiyaçlarını karşılayabilecek geniş bir yelpazede olması planlanıyor. 
     Yeni düzende her alandan veri bankalarını içerecek özel bilinmeyen numara servisleri kurulabilecek. 
     Masal, müzik ve diğer ihtiyaçlara yönelik bilinmeyen numaralar servislerini yanı sıra arkadaş aranabilen servisler de kurulabilecek. 
     Kurum, bu alandaki servislere şu anda bir sınır getirmeyecek. 
     
     TELEKOM’UN YENİ SERVİS NUMARASI 
     Bilinmeyen numaralar halen 118 numaralı servisten tedarik edilebilirken, artık 118xy gibi 5 rakamlı numarayla hizmet verilecek. 
     Türk Telekom’un 118 olarak bilinen bilinmeyen numaralar servisinin telefonu, söz konusu yönetmeliğin yayınlandığı günden itibaren 2 ay içinde değişecek. Telekom’un yeni bilinmeyen numaralar servisinin numarasının 11800 olabileceği belirtiliyor. 
     Türkiye’de sektöre yeni firmaların da girebilmesi için ilk etapta 90 firmanın bu alanda faaliyet gösterebileceği bir yapı oluşturulacak. 
     GSM şirketleri bilinmeyen numaralar servisinde kullandıkları numaraları kapatarak, 118xy yapısında yeni 5 haneli yeni numaralar kullanacaklar. Firmalar birden fazla bilinmeyen numara servisi oluşturabilecekler. 
     
     NUMARA SORGULAMANIN YOLU 
     Hizmet kapsamında müşterilerin tercihleri dikkate alınarak numarası, adresi, e-posta adresi, faks numarası, cinsiyeti, meslek bilgileri gibi izin vereceği diğer bilgiler verilebilecek. 
     İstenilen bilgiler elektronik, internet, kısa mesaj, telefon ya da basılı olarak kullanıcılara ulaştırılabilecek. 
     Türk Telekom ile GSM şirketlerinin abone bilgileri, müşterilerin verdiği izin doğrultusunda bu alanda faaliyete girecek işletmecilerin de ortak kullanımına açılacak. 
     İşletmeciler veri bankasındaki numaraları veri bankasının kullanmanın bedelini ödeyerek müşterilerine verebilecek. Bu alanda faaliyet gösteren bir şirket, örneğin bir GSM abonesinin numarasını da müşterisine sağlayabilecek. Ancak, GSM şirketleri, bu alanda işletmecilik yapamayacaklar. Telekomünikasyon Kurumu, GSM şirketlerine bu alanda lisans vermeyecek. 
     Bu alanda faaliyet gösterecek şirketler en fazla 7 günde bir veri tabanındaki bilgileri güncelleyecekler. Abonelerin bilgileri, toplu şekilde bir başka organizasyona verilemeyecek. 
     
</TEXT>
</DOC>
