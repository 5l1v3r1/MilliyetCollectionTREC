<DOC>
<DOCNO> 403662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/soneko11.html </URL>
<DATE> 2005/12/15/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Ambalajlı ekmek kullanımı artıyor... 
</HEADLINE>
<TEXT>

     Bazı firmalar tarafından üretilip ambalajlı olarak piyasaya sürülen ve normal ekmeğe göre daha uzun ömürlü olan katkılı ekmeklere vatandaşların ilgisinin arttığı belirtildi. 
     Konya'da, ''ambalajlı'' ya da ''paket ekmek'' olarak adlandırılan özel üretim ekmeklerden, Avrupa standartlarına uygun olarak imal eden bir firmanın gıda mühendisi Mehmet Çetin Kondu, AA muhabirinin sorularını yanıtlarken, geçtiğimiz yıllarda Tarım ve Köyişleri Bakanlığı'nın aldığı bir kararla ekmeklerin poşet içine konularak satılmasının sağlanmaya çalışıldığını anımsattı. 
     Ancak, sektörün altyapı olarak buna hazır olmaması nedeniyle bu kararın uygulanmasından kısa süre içinde vazgeçildiğini anlatan Kondu, ''O günkü uygulamada fırından çıkan ekmekler, ne kadar sağlıklı olduğu tartışılan naylon poşetlerde adeta hamur haline geliyordu. Sistem başarılı olmamış ve uygulamadan vazgeçilmişti. Ancak yükselen tüketici bilinci, şimdi ekmeği kendiliğinden poşete soktu'' dedi. 
     Ortaya çıkan taleple birlikte ambalajlı ekmek üreten firmaların sayısının son yıllarda hızla arttığını ifade eden Kondu, şunları kaydetti 
     ''Yıllardır tahılın ve unun merkezi olan Konya'da unlu mamuller üreten bir firma olarak, yaklaşık bir yıl önce biz de bu sektöre adımımızı attık. Halen, kepekli, yulaflı, köy ve tost ekmeği başta olmak üzere toplam 7 çeşitte üretim yapıyoruz. Konya'da ve çevre il ve ilçelerde beklentilerimizin çok üstünde bir ilgiyle karşılaştık. Konya'da üretim yaptığımız için girdi ve ulaşım maliyeti avantajımızı kullanarak, bölgemizde, ulusal çapta ekmek üreten firmaların pazar paylarını önemli oranda daralttık. Avrupa standartlarına uygun ürettiğimiz ambalajlı ekmekte talebe yetişmekte zorlanıyoruz. Son bir yıl içinde genel olarak ambalajlı ekmek kullanımının yüzde 100'ün üzerinde arttığını rahatlıkla söyleyebilirim.'' 7 gün kullanım süresine sahip bu ekmeklerin en çok, diyet yapanlarla ekmekte hijyen ve damak tadına önem verenler tarafından tercih edildiğini ifade eden Kondu, ''Poşet içinde dilimlenmiş olarak satılan bu ekmekler, pratik tüketimi nedeniyle kahvaltılarda da tercih ediliyor'' diye konuştu. 
     
</TEXT>
</DOC>
