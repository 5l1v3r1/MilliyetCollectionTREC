<DOC>
<DOCNO> 405625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sondun24.html </URL>
<DATE> 2005/12/22/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Berlusconi, Lazio kaptanının maçlarda yaptığı faşist selama destek çıktı 
</HEADLINE>
<TEXT>

     İtalya Başbakanı Silvio Berlusconi, Lazio kaptanı Paolo Di Canio'nun maçlarda verdiği faşist selama destek çıktı. Di Canio'nun yanlış anlaşıldığını belirten Berlusconi, Faşizmin, Nazizm ya da Komünizm kadar kötü olmadığını da savundu. 
     ROMA ANKA - İtalya Başbakanı Silvio Berlusconi, Lazio kaptanı Paolo Di Canio'nun maçlarda verdiği faşist selama destek çıktı. 
     Berlusconi, Faşizmin, Nazizm ya da Komünizm kadar kötü olmadığını da savundu. İtalya Başbakanı, Mussolini'nin suça dayalı bir doktrin geliştirilmediğini ve müttefiki Hitler'den daha farklı bir politika izlediğini söyledi. 
     İngiliz Times gazetesine göre, İtalya Başbakanı Silvio Berlusconi Roma'da yabancı gazetecileri davet ettiği yemekte, Lazio kaptanı Paolo Di Canio'nun maçlarda sağ konulu düz açarak verdiği faşist selamı savundu. Di Canio'nun yanlış anlaşıldığını ifade eden İtalya Başbakanı, selamın bir önemi olmadığını belirtti. 
     Paolo Di Canio, geçtiğimiz günlerde Lazio ile Juventus arasında oynanan maçta sağ konulu ileri doğru açarak faşizmin simgelerinden olan selamı vermiş, daha önce de 2 kez aynı selamı veren Lazio kaptanı 23 bin 600 YTL para cezası ve bir maç oynamama cezası almıştı. 
     Di Canio, bu hareketi nedeniyle siyasilerden, oyunculardan, taraftarlardan ve Yahudi gruplarından büyük tepki almıştı. 
     Yahudi dernekleri tarafından mahkemeye verilmekle tehdit edilen Paolo Di Canio'ya, FİFA Başkanı Sepp Blater de sert tepki göstermiş, oyuncunun yaşam boyu sahalardan uzaklaştırılması gerektiğini savunmuştu. 
     Selamının siyasi bir anlam taşımadığı konusunda ısrarcı olan Paolo Di Canio ise bunun Roma selamı olduğunu belirtti ve "halkı için bu selamı vermeye devam edeceğini" söyledi. 
     Ancak Lazio'nun "Ultra" olarak bilinen ve kaptanlarına büyük ölçüde sahip çıkan taraftar grubunun aşırı sağcı görüşleri ile tanınması ve Lazio kaptanının kolunda faşist lider Benito Mussolini'yi simgeleyen "Dux" dövmesinin bulunması, Paolo Di Canio'nun selamının siyasi içerik taşımaması sözlerine şüphe düşürüyor. 
     
</TEXT>
</DOC>
