<DOC>
<DOCNO> 406942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sondun13.html </URL>
<DATE> 2005/12/27/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
İş isteyen Filistinliler valiliği işgal etti 
</HEADLINE>
<TEXT>

     Filistin'de 25 Ocak'ta yapılması planlanan genel seçimlere katılacak adaylarla ilgili tartışmalar sürüyor. 
     Batı Şeria'da, silahlı bir grup Filistinlinin, Devlet Başkanı Mahmud Abbas'ın desteklediği aday listesini protesto etmek amacıyla bir seçim bürosunu işgal ettiği bildirildi. 
     El Aksa Şehitleri Tugayları üyesi olduğu bildirilen bir grup silahlı militanın, Kudüs'ün hemen dışında bulunan El Ram'daki seçim bürosunu işgal ettikleri ve kendi adaylarının listeye alınmasını talep ettikleri kaydedildi. 
     Seçim komisyonu yetkilileri, silahlı militanların, adayları listeye girene kadar binayı terk etmeyecekleri tehdidinde bulunduğunu aktardı. 
     Üst düzey bir yetkili, Reuters'a yaptığı açıklamada, eyleme çok sinirlendiklerini belirterek, "El Fetih, kendi iç tartışmalarını, seçim bürolarının dışında halletmeli" dedi. 
     Bu arada, Gazze'de iş bulamadıkları için valilik binasını işgal eden silahlı Filistinlilerin, taleplerinin yerine getirileceği yönünde söz verilmesi üzerine, beş saat süren eylemlerine son verdikleri bildirildi. 
     El Aksa Şehitleri Tugayı'ndan 20-30 kadar silahlı Filistinli, Gazze'nin kuzeyindeki valilik binasını işgal etmiş, binanın çatısında ve balkonlarında mevzilenmişti. 
     
</TEXT>
</DOC>
