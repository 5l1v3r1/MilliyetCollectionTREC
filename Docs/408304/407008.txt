<DOC>
<DOCNO> 407008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/soneko37.html </URL>
<DATE> 2005/12/27/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
"Petrol fiyatları 2010'de 55 dolarda seyredebilir" 
</HEADLINE>
<TEXT>

     Uluslararası Enerji Ajansı Baş Ekonomisti Dr. Fatih Güler, mevcut politikaların değişmediği ''referans'' senaryoya göre petrol fiyatları 2010 yılında 55 dolarda seyredebileceğini belirtirken, ancak gerekli yatırımların yapılmaması durumunda petrol ve gaz fiyatlarının artacağını söyledi. 
     Birol, Enerji ve Tabii Kaynaklar Bakanlığı'nda düzenlenen ''World Energy Outlook 2005 Dünya Enerji Görünümü 2005 Raporu '' tanıtım toplantısında yaptığı sunumda, önümüzdeki 25 yıl içinde dünyadaki enerji dengelerinin nasıl gelişeceği konusunda Ortadoğu ve Kuzey Afrika MENA ülkelerinin stratejik bir öneme sahip olduğunu söyledi. Enerji piyasalarında belirsizliğin çok fazla olduğuna işaret eden Birol, özellikle Suudi Arabistan, Birleşik Arap Emirlikleri, Cezayir, Mısır, İran, Irak, Kuveyt, Libya ve Katar'ın aralarında bulunduğu 9 ülkenin söz konusu piyasada önemli bir rolü olduğunu kaydetti. 
     Raporda, MENA ülkeleri dikkate alınarak toplam 3 senaryo üzerinde durulduğunu anlatan Birol, bunlardan birincinin mevcut politikaların değiştirilmediği ''referans'' senaryo, ikincisinin yatırımların zamanında yapılamaması durumunda karşılaşılan ''geciktirilmiş yatırım'' senaryosu, üçüncüsünün ise ABD, AB, Japonya gibi tüketici ülkelerin enerjiyi verimli kullanıp, bağımlılığı azaltması durumunda karşılaşılacak ''alternatif senaryo'' olduğunu kaydetti. 
     İyimser senaryoya göre, 2030 yılında da mevcut politikaların devam edeceğini, nükleer enerjinin payının bugünkünden farklı olmayacağını, kömürde büyümenin devam edeceğini, gazın en fazla büyüyen yakıt olacağını anlatan Birol, bunlardan en önemlisinin ise petrol olduğunu kaydetti. 
     Enerjide toplam büyümenin yüzde 60'ının petrol ve gazdan geleceğini bildiren Birol, 2030 yılında da bundan dolayı karbondioksit emisyonlarının dünyada ikiye katlanacağını söylerdi. 
     
     ''PETROLÜN BUNDAN SONRAKİ BÜYÜMESİ MENA ÜLKELERİNDEN'' 
     Enerji sektörü dikkate alındığında petrol piyasanın çok önemli olduğunu vurgulayan Birol, petrol talebindeki büyümenin hemen hemen hepsinin ulaştırma sektöründen kaynaklandığını söyledi. 
     Elektrik enerjisinde petrolün ikame edilebileceğini ancak ulaştırmada ikame edilemeyeceğine dikkat çeken Birol, bu kapsamda tüketiciler açısından manevra sahasının az olduğunu söyledi. 
     Petrolde arz açısından da OECD ülkelerinin petrol kaynaklarının kuruduğuna işaret eden Birol, ''Petrolün bundan sonra büyümesi MENA ülkelerinden gelecek'' dedi. 
     Başta Suudi Arabistan, İran ve Irak olmak üzere MENA ülkelerinin rezervlerinin çok fazla olduğuna ve bu ülkelerde petrol üretiminin son derece ucuz olduğuna dikkat çeken Birol, ''Bu ülkelerde olan gelişmeler ve alınan kararlar tüm dünyayı etkileyecek, Suudi Arabistan, İran ve Irak'ta petrol üretimi artarsa, bu ülkelerden gelen petrol Asya'nın enerji açlığını gidermede kullanılacak'' diye konuştu. 
     2015-2020 yılların arasında söz konusu ülkelerin doğalgaz bakımından da Rusya'yı geçeceğini söyleyen Birol, Katar, İran ve Cezayir'in bu konuda Rusya'dan daha fazla büyüme potansiyeline sahip olduğunu kaydetti. 
     
     SUUDİ ARABİSTAN, İRAN VE IRAK'TA ÜRETİM 
     Suudi Arabistan'da günde 11 milyon varil petrol üretildiğini belirten Birol, 2010 yılında bunun 18 milyon varile ulaşmasının öngörüldüğünü kaydetti. 
     İran'ın ise günde 4 milyon varil petrol ürettiğini 2010'da bunun 6 milyon varile çıkacağını, ülkenin zengin rezervlere sahip olmasına karşın yeterli yatırıma sahip olmadığını anlatan Birol, Irak'ta ise siyasi istikrar olmadığını, 2010 yılında üretiminin yıllık 2 milyon varilden 3 milyon varile çıkacağını kaydetti. 
     Birol, söz konusu ülkelerin sadece petrol değil, elektrik, su kaynakları gibi başka yatırımlar yapması gerektiğini vurguladı. 
     
     ''ÜRETİM YETERİNCE ARTMAZSA PETROL FİYATLARI ARTACAK'' 
     Petrol fiyatlarındaki yüksek fiyatların nedenlerinden birinin de üretimin yeterince artmaması olduğunu belirten Birol, şöyle devam etti ''Referans senaryoya göre petrol fiyatları 2010 yılında 55 dolarda seyredebilir. Şu andaki fiyatlar aynı seyredebilir ancak yeterli yatırım yapılmazsa, petrol fiyatları da gaz fiyatları da artacak.'' Birol, Ortadoğu ve Kuzey Afrika ülkelerinin üretimi artırmaması durumunda yükselen petrol fiyatlarına yönelik ABD, AB, Çin, Japonya gibi büyük tüketici ülkelerin, enerji verimliliği, nükleer enerji ve yenilebilir enerji kaynakları olmak üzere 3 tedbire başvurabileceğini belirtti. 
     
     NÜKLEER SANTRALIN AVANTAJLARI 
     Nükleer santralin doğalgaza bağımlılığın azalması ve karbondiyoksit emisyonunu azaltması gibi çeşitli yararları olduğuna işaret eden Birol, şunları kaydetti ''2030 yılına kadar Ortadoğu ülkelerinin dünya petrol piyasalarındaki ağırlığı ciddi şekilde artacak. 
     Bu ülkeler zamanında yatırım yapmazsa, petrol ve gaz fiyatları yükselecek. Bu da Türkiye gibi gelişmekte olan ülkelerin ekonomilerine ciddi zararlar verebilir. Ancak yenilebilir enerji, enerjinin verimli kullanılması ve nükleer enerji gibi konularda ciddi adımlar atılırsa, talebin azalmasıyla, petrol ve doğalgaz fiyatlarındaki artışın zararları aşağıya çekilebilir.'' Enerji ve Tabii Kaynaklar Bakanı Hilmi Güler'in de katıldığı toplantıda sunum sonrası gazetecilerin ve bakanlık yetkililerin sorularını yanıtlayan Birol, hidrojen enerjisine yönelik bir soru üzerine, 2030 yılına kadar hidrojen enerjisinin ciddi bir çözüm olacağını düşünmediğini kaydetti. Birol, hidrojen yakıtıyla çalışan bir arabanın maliyetinin çok yüksek olduğuna dikkat çekerken, hidrojen enerjisinin teknolojik boyutunun yanı sıra ekonomik açıdan da düşünülmesi gerektiğini ifade etti. 
     
     GECİKMELİ YATIRIM SENARYOSU GERÇEKLEŞEBİLİR 
     Kendisinin hangi senaryonun gerçekleşeceğini düşündüğünün sorulması üzerine Birol, kendisine göre ''gecikmeli yatırım senaryo'sunun gerçekleşme olasılığının daha yüksek olduğunu kaydetti. Birol, ''Bunun olması durumunda Türkiye gibi gelişmekte olan ülkelerin zararı büyük olur'' dedi. 
     Hazar havzasına ilişkin bir soru üzerine de Birol, ''Hazar kesinlikle Ortadoğu'yu ikame edemez ama ciddi uzun dönemli politikalar izlenirse, oradaki bağımlılığın azalmasına neden olabilir'' diye konuştu. 
     
</TEXT>
</DOC>
