<DOC>
<DOCNO> 407357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sonspo01.html </URL>
<DATE> 2005/12/28/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Adanaspor'un 'Fesih' kararı... 
</HEADLINE>
<TEXT>

     Adanaspor A.Ş'nin, kulüp borçları ve gelirleri arasında çok ciddi farkların oluşması nedeniyle yönetim kurulunca fesih kararı alınmasıyla ilgili duruşma yapıldı. 
     Adana 2. Asliye Ticaret Mahkemesi'nde görülen davaya, fesih başvurusunu yapan Kulüp Başkanı Çağdaş Ergin ile genel koordinatör Şahabettin Yavuzer katılmazken, şirket avukatı Mesut Yazan hazır bulundu. 
     Mahkeme heyeti, dosyadaki eksik evrakların tamamlanması amacıyla duruşmayı erteledi. 
     Çağdaş Ergin, İstanbul'da oldukları için Şahabettin Yavuzer ile duruşmaya katılamadıklarını, fesih başvurusuyla ilgili tüm belgeleri başvuru sırasında mahkemeye sunduklarını kaydetti. 
     
</TEXT>
</DOC>
