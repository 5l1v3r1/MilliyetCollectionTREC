<DOC>
<DOCNO> 406076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sontur09.html </URL>
<DATE> 2005/12/23/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
İşadamı kaçırılma anını sekreterine dinletti 
</HEADLINE>
<TEXT>

     Ali Ekber ŞEN- Mustafa İNSAN MERSİN, DHA 

MERSİN’de evinin önünden 4 kişi tarafından kaçırıldığı iddia edilen müteahhit Kadir Yardım’ın, kaçırılma anında zanlılarla arasında geçen görüşmeyi cep telefonuyla sekreteri Meryem Songül Arık’a dinlettiği ortaya çıktı. Arık, Kadir beyin, aradığınız bende yok’ dediğini duydum. Ardından telefon kesildi'' dedi. 
     Polis, dün saat 21.00 sıralarında Adnan Menderes Bulvarı’nda terkedilmiş bir otomobil ihbarı üzerine olay yerine gitti. Yapılan incelemede, 33 SL 794 plakalı otomobilin, Mersin’de ve Tarsus İlçesi’nde narenciye bahçeleri de bulunan gayrimenkul zengini, 2001 yılı vergi rekortmeni ikincisi 55 yaşındaki müteahhit Kadir Yardım’a ait olduğu belirlendi. 
     Görgü tanıklarının ifadelerini alan polis, içinde 2 damla kan izi de bulunan otomobilin, 4 kişi tarafından durdurulup, işadamının dövüldükten sonra zorla başka otomobile bindirilerek kaçırıldığı bilgisine ulaştı. Kentin giriş ve çıkış noktalarında güvenlik tedbirlerini artıran polis, otomobil incelenmek üzere Cumhuriyet Karakolu’na götürüldü. 
     Bu arada, kaçırılan işadamının 15 yıldır sekreterliğini yapan Meryem Songül Arık’ın ifadesine başvuruldu. Arık, patronunun akşam saatlerinde kendisini cep telefonundan aradığını, bu sırada başka kişilerin seslerinin geldiğini belirterek, Çok gürültü vardı, bir ara Kadir beyin Aradığınız bende yok’ dediğini duydum. Ardından da telefon kapandı. Yanlışlıkla arandığımı düşündüm. Hiç şüphelenmedim'' dedi. 
     
     NİKAHSIZ EŞİN İFADESİ ALINDI 

     Polis, Yardım’ın yaklaşık 20 yıldır nikahsız yaşadığı 46 yaşındaki Berrin Kızılaslan’ın da ifadesine başvurdu. Adnan Menderes Bulvarı’ndaki evinden alınıp, Emniyet Müdürlüğü’ne götürülen Kızılaslan’ın ifadesinde kaçırılma olayı hakkında bilgisinin bulunmadığını, Yardım ile aralarında sorun olmadığını söylediği belirtildi. Kızılaslan, Emniyet Müdürlüğü’nden evine giderken habercilerin sorularını yanıtsız bıraktı. 
     Mütevazı yaşamıyla tanınan Yardım’ın kaçırıldığını öğrenen ailesi de harekete geçti. İşadamının kaçırılmasıyla ilgili açıklama yapan kardeşi Ali Yardım şunları söyledi 
     Ağabeyim çok namuslu dürüsttür. Sözünün senedinin güvenilir olduğunu neredeyse bütün Türkiye biliyor. Bunun ne amaçla yapıldığını biz de bilmiyoruz. Yasal işlemlere başladık, polise güveniyoruz. En kısa sürede ortaya çıkacaktır. Hiç bir şekilde tehdit almıyordu. Hiç kimseyle alacak verecek konusunda tartışmaz, herhangi bir sıkıntısı olmaz. Ödemesini gününden önce yapar. Alacağı varsa tahsili için gecikme olursa erteler. Öyle problemi olan bir insan değil. Kaçırılmadan bir süre önce telefonla konuştuk. Narenciyenin bu sene Mersin’de kötü olduğunu, alıcı durumunda olan bir iki tüccarın bulunduğunu ve bunlara ürünleri verip, vermeyeceğimizi konuştuk. Herhangi bir sıkıntısından bahsetmedi. Kesinlikle içine dönük bir insan değil, tam tersi dışa dönük bir insandır.'' Öte yandan, işadamının bulunması için gün boyu araştırma sürerken, çevre illerin emniyet müdürlükleri ile jandarma komutanlıkları da bilgilendirildi. Emniyet Müdür Vekili Süleyman Ekizer yönetiminde, müdür yardımcıları, İstihbarat, Organize Suçlar ve Asayiş Şube müdürlerinin katıldığı geniş kapsamlı toplantıda da kaçırma olayı ve soruşturmanın şekli tartışıldı. 
     
</TEXT>
</DOC>
