<DOC>
<DOCNO> 404570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/dunya/adun.html </URL>
<DATE> 2005/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Cherie Blair Rumları çok kızdırdı 
</HEADLINE>
<TEXT>


İngiltere Başbakanı Blair'in eşi Cherie'nin, KKTC'de bir Rum'a ait araziyi işgal ettiği gerekçesiyle tazminata mahk m edilen Orams çiftinin savunmasını üstlenmesi Rum Kesimi'nde bomba etkisi yaptı 

DIŞ HABERLER SERVİSİ 


Kıbrıs Rum yönetimi ve basını, İngiltere Başbakanı Tony Blair'in avukat eşi Cherie Blair'in, Rum mahkemesinin KKTC'de 1974'ten önce bir Rum'a ait olan arazi üzerinde ev yaptırdığı gerekçesiyle tazminata ve evi yıkmaya mahk m ettiği İngiliz David Charles Orams ve eşi Linda Elizabeth Orams'ın mülkiyet hakkını savunma kararı almasına ateş püskürüyor. 
Kıbrıs Rum yönetimi Dışişleri Bakanlığı, Cherie Blair'in kararı nedeniyle izahat isteyerek, İngiltere'ye protesto girişiminde bulundu. Kıbrıs Rum yönetimi lideri Tasos Papadopulos da Cherie Blair'in davayı üstlenmesinin "provokatif bir eylem olduğunu" söyledi. 
Rum yönetimi sözcüsü Kipros Hrisostomidis de Cherie Blair'in davaya müdahil olmasının, Kıbrıs Rum kesimi ve İngiltere arasındaki diplomatik ilişkilere katkı sağlamadığını belirterek, Cherie Blair'in fikrini değiştirmesi temennisinde bulundu. 

Başbakan suçlandı 
AA'nın haberine göre bu hareketi "maksatlı" olarak niteleyen Rum yönetimi, Cherie Blair'in, eşi Tony Blair'in bilgisi dışında hareket etmediğini düşünüyor. 
Papadopulos, yaptığı açıklamada, "Dışişleri Bakanlığı'nın, İngiltere'ye yönelik yoğun girişimlerde bulunduğunu" belirterek, "Bayan Blair'in hareketinin duygularını tahrik ettiğini" söyledi. 
Milliyetçi eğilimli Mahi gazetesi dün birinci sayfasında Cherie Blair'i "suçun avukatı" olarak niteledi. Komünist Haravgi gazetesi Cherie Blair'i "Rum mülküne el konulması eylemine danışmanlık hizmeti vermekle" suçladı. 
Meletiu Apostolidi isimli Rum vatandaşı, KKTC'nin Girne ilçesine bağlı Lapta bölgesinde 1974 öncesi sahibi olduğu eski mülküne ev inşa ettiği gerekçesiyle İngiliz çift David Charles Orams ve eşi Linda Elizabeth Orams aleyhine, Rum kesiminde tahliye ve tazminat davası açmış, Rum mahkemesi, İngiliz çiftin evi yıkmasını ve tazminat ödemesi yönünde karar almıştı. İngiliz çiftin, Rum mahkemesinin verdiği kararı yerine getirmesi ve gerekirse çiftin oradaki malına haciz konulması amacıyla İngiltere'de de dava açılmıştı. 




</TEXT>
</DOC>
