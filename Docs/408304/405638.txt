<DOC>
<DOCNO> 405638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sondun37.html </URL>
<DATE> 2005/12/22/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
New York'taki ulaşım grevi ırkçı suçlamalara dönüştü 
</HEADLINE>
<TEXT>

     New York'taki toplu taşıma grevi üçüncü gününe girerken, kentin ulaşım idaresi MTA ile işçi sendikası yetkilileri ilk kez bir araya geldiler. 
     Mahkemenin grevde geçirilen her gün için sendikaya verdiği 1 milyon dolarlık ceza ve Brooklyn'deki Eyalet Yüksek Mahkemesi'nin sendikanın en üst düzeydeki üç yetkilisini bugün yasadışı greve gitme konusunda yargılayacak olmasının, sendikayı görüşmelere yeniden başlamaya ittiği yorumları yapılıyor. 
     Sendika yetkililerine mahkemeden hapis cezası çıkma olasılığının bulunduğu da ifade ediliyor. 
     Bu arada, grev sebebiyle MTA ile New York Belediyesi yetkilileri ve sendika temsilcileri arasında başlayan tartışma, ırkçı suçlamalara dönüştü. 
     Çoğunluğu siyahlar ve azınlık mensuplarından oluşan ulaşım işçilerini temsil eden sendikanın başkanı Roger Toussaint, New York Belediye Başkanı Michael Bloomberg ve New York Valisi George Pataki'yi sendikaya karşı ''aşağılayıcı ve saldırgan bir dil'' kullanmakla suçladı. 
     Bloomberg, yaptığı konuşmalarda sendika üyelerini ''çete gibi'' ve ''bencilce'' davranmakla suçlamıştı. 
     Öte yandan, grev, aşırı soğuk hava dalgasının hakim olduğu New York'ta hayatı iyice felç ederken, ekonomik faaliyetlere de büyük bir darbe indirmiş durumda. Mağaza ve restoran sahipleri, şehirde son üç günde müşterilerinin önemli ölçüde azalmasından yakınıyor. 
     
</TEXT>
</DOC>
