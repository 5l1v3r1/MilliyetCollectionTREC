<DOC>
<DOCNO> 401354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/soneko17.html </URL>
<DATE> 2005/12/07/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
İstanbul Park için ihaleye çıkılıyor... 
</HEADLINE>
<TEXT>

     Yıldız Taşdelen AA 

Formula 1 pisti İstanbul Park için ihaleye çıkılacak. 
     Türkiye Odalar ve Borsalar Birliği TOBB , İstanbul Ticaret Odası İTO , İstanbul Büyükşehir Belediyesi ve İstanbul Valiliği'nden oluşan 4 ortağı bulunan İstanbul Park'ın ihale şartnamesinin hazırlanması için bir yatırım kuruluşuyla anlaşma imzalandı. 
     4 hafta sonra ortaya çıkacak ihale şartnamesinin ardından kısa süre içinde ihale yapılacak. Formula 1 pisti işletmesi için özel sektör, satın alma, kiralama ve gelir paylaşımı şeklinde 3 değişik teklif verebilecek. 
     İTO Yönetim Kurulu Başkanı Murat Yalçıntaş, AA muhabirine yaptığı açıklamada, pistin ihale şartnamesinin hazırlanması için önceki gün bir yatırım kuruluşuyla anlaşma imzaladıklarını belirterek, 4 hafta sonra şartnamenin ortaya çıkacağını bildirdi. 
     Yalçıntaş, ihale şartnamesinin hazırlanmasının en fazla 5 haftaya sarkacağını ifade ederek, ihale evrakı hazırlandığı zaman bunun duyurusunu hem medya aracılığıyla, hem de bu işle uğraşan yurt içi ve yurt dışındaki şirketlere yazı yazarak bildireceğini ve ihalenin şartlara uygun herkese açık olacağını söyledi. 
     Murat Yalçıntaş, ''Bu işin çok fazla uzamasını istemiyorum. Çünkü yeni yarışlar geliyor. Bir an evvel bitirmek istiyoruz. Şartname hazırlanır hazırlanmaz eğer her şey arzu ettiğimiz şekilde ise bir hafta içinde de ihaleye çıkarız'' diye konuştu. 
     Formula 1 pisti için firmalara 3 teklif sunacaklarını bildiren Yalçıntaş, şunları kaydetti 
     ''Satın almak isteyen varsa ben satın almak istiyorum , kiralamak isteyen olursa ben kiralamak istiyorum ve gelir paylaşımını düşünen varsa ben gelir paylaşımı istiyorum diyebilir. Dolayısıyla biz de ortaklar olarak bir araya gelip Türkiye için, Türkiye'deki motor sporlarının geleceği için en uygunu neyse o şekilde karar vereceğiz. Şu anda resmi olarak başvuran, ön hazırlıklarını yapan 3'ü yerli olmak üzere İstanbul Park'la ilgilenen 7 kuruluş var. Gelen tekliflerden hiçbiri eğer bizim arzu ettiğimiz seviyede değilse, biz bunu bugüne kadar çok büyük bir başarıyla işlettik, bundan sonra da biz işletmeye devam ederiz. Ama ben bu imkanı bir kere Türkiye'deki özel sektör firmalarına vermek istiyorum.'' 
     
     YERLİ KURULUŞLAR ÖN HAZIRLIK YAPIYOR 
     Murat Yalçıntaş, Formula 1 pisti için şu ana kadar Türkiye'den resmi olarak biri konsorsiyum olmak üzere 3 kuruluşun yazıyla kendilerine başvuruda bulunduğunu, görüşmelerinin sürdüğünü anlatarak, ''Biz gerekli bilgileri veriyoruz. Onlar ön hazırlıklarını yapıyor. İlgilenen yerli şirketler Türkiye'nin en büyük, en güvenilir ve şu ana kadar yaptıkları işlerden başarıyla çıkmış şirketleridir'' diye konuştu. 
     Yurt dışındaki kuruluşlardan şu ana kadar resmi başvuru gelmediğini ifade eden Yalçıntaş, şöyle dedi 
     ''Onlar, ihale şartnamesini bekliyorlar. Önce ihale şartnamesini almak istediklerini söylediler, ondan sonra bize resmi yazı yazacaklar. Yurt dışından doğudan da, batıdan da ilgi var. Yurt dışı firmaların hepsi bu işle uğraşan firmalar. Yerli firmalar da sektörle ilgili.'' İhale sürecinin son derece şeffaf olacağını ve her aşamasının kamuoyuyla paylaşılacağını dile getiren Yalçıntaş, ihale şartnamesinde 3 ayrı teklif için de belli bir rakam olacağını bildirdi. 
     Yalçıntaş, Formula 1 pisti için konuştukları bir rakam bulunduğunu, ancak şu anda şartname hazırlandığı için bu rakamı söylemesinin doğru olmayacağını ifade ederek, ''Ben bunun spekülasyondan uzak, profesyonel bir şekilde gerçekleşmesini istiyorum'' dedi. 
     Gönlünden geçen rakamları kamuoyuyla paylaşmanın bu projeye karşı çok sorumlu bir davranış olmayacağını dile getiren Yalçıntaş, bir soru üzerine, şunları kaydetti 
     ''Arzum şu burayı, en iyi işletecek olan firma gelsin, alsın ve eğer burayı en iyi işletecek olan firma, bir yabancı firmaysa o yabancı firma bir Türk ortakla beraber gelsin, alsın. Mutlaka ama mutlaka biz olalım burada. Ama bu demek değildir ki yabancılar kesinlikle gelmesinler. Yabancılar da gelsinler. Ama yabancıların, yurdumuzda yapacakları her türlü yatırımı, her türlü faaliyeti yanlarında bir Türk'le yapmalarının Türkiye açısından çok daha faydalı olduğuna inanıyorum.'' 
     
     ''BİZ BU İŞİ İYİ YAPIYORUZ'' 
     İTO Başkanı Murat Yalçıntaş, Formula 1 pistini vermede fiyatın belirleyici faktör olmadığını, bu işi yaparken izledikleri kriterler bulunduğunu, bunlardan birinin bu işi kendilerinden daha iyi yapabilecek doğru firmayı bulmak olduğunu söyledi. 
     Yalçıntaş, şöyle devam etti 
     ''Biz bu işi iyi yapıyoruz. Dolayısıyla gelecek olan firmanın bu işi çok iyi yapıyor olması lazım. Biz kötü yapıyoruz gelsin, yapsın da değil. Biz bu işi iyi yapıyoruz. 5 yarışta bunu da gösterdik. Dolayısıyla gelecek olan firmanın bu işi çok daha iyi yapan bir firma olması lazım. Gelecek olan firmanın hem bu tesise, hem de Türkiye'ye ciddi katma değer getirebilen bir firma olması lazım. Bu firmanın ciddi, bu işleri bilen ve yaptığı çalışmalarla Türkiye'deki motor sporlarını, Türkiye'deki motor sporlarına olan sevgiyi, bu yarışların hem adetlerini, hem de yarışlara gelen yabancı seyirci adetini artırabilecek bir firma olması lazım. Dolayısıyla biz bu işi çok çok iyi yapabilecek doğru firmayı arıyoruz.'' Prosesin, tamamiyle şeffaf, kamuoyu önünde, her türlü şaibeden uzak, her isteyene eşit şartların tanındığı ve en iyi, hak edenin kazandığı bir proses olmasına dikkat ettiklerini vurgulayan Yalçıntaş, ''Burayı çalıştıran veya alacak olan şirketin biz ortaklara belli bir maddi kazanç da sağlaması lazım'' dedi. 
     Formula 1'e 160 milyon dolardan fazla para yatırdıklarını anlatan Yalçıntaş, Formula 1 ile ilgilenen yerli kuruluşlardan birinin Türkiye Seyahat Acentaları Birliği TÜRSAB olduğunu bildirdi. 
     
</TEXT>
</DOC>
