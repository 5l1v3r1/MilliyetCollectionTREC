<DOC>
<DOCNO> 405994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/soneko33.html </URL>
<DATE> 2005/12/23/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
KİK Başkanı Akkaynak İhale alanı biraz kirli bir alan, gri bir alan 
</HEADLINE>
<TEXT>

     Kamu İhale Kurumu KİK Başkanı Sener Akkaynak, ihale alanının biraz kirli, gri bir alan olduğunu ifade ederek, bu nedenle söz konusu alanın çok iyi düzenlenmesi gerektiğini bildirdi. 
     Akkaynak, şeffaf, saydam, açık ihaleler düzenlenmesinin önemini vurgularken, ''Bu da e-ihaleyle sağlanır'' dedi. 
     Kamu İhale Kurumu Başkanı Sener Akkaynak, 11 Ocak 2006'da yaş haddinin dolacak olması nedeniyle basın toplantısı düzenledi. 
     Akkaynak, toplantıda Kamu İhale Kurumu'nun kuruluşundan bugüne geçirdiği aşamaları özetledi. 
     Kamu İhale Kanunu'nun 2002 Ocak ayında çıktığını ve 2003 yılında yürürlüğe girdiğini hatırlatan Akkaynak, kanunun çıkmasının ardından 11 aylık sürede de ikincil mevzuat olan altyapı çalışmalarının hazırlandığını ve kanunun önceki yasalara yeni bir yapı ve anlayış getirdiğini kaydetti. 
     Göreve başladığı ilk gün kendisi hakkında ''KİK Başkanı ihale suçlusu çıktı'' başlığı altında çıkan bir haberle büyük bir moral bozukluğu yaşadığını anlatan Akkaynak, ancak buna rağmen, kurucu üyelerle kurumun yapacağı işleri belirlediklerini ve gece gündüz hiç durmadan çalıştıklarını söyledi. 
     Kurucu üyelerle birlikte Yargıtay'a yazı yazarak yemin etmek istediklerini, 12 Nisan'da da yemin ettiklerini anlatan Akkaynak, paraları olmadığı için de ayın 15'inde üyelerin daha önceki çalıştıkları kurumlarından para çekerek 16 Nisan'da bugünkü Kamu İhale Kurumu'nu kurduklarını anlattı. 
     Kuruluş aşamasında bütçelerinin bulunmadığını, yola 10 kişi ve toplam 100 milyar lira para ile çıktıklarını, o paranın da kendilerini bugüne getirdiğini belirten Akkaynak, daha sonra ilgili kurumlardan kendi işlerini gören personel talebinde bulunduklarını ve kadrolarını tamamladıklarını ifade etti. 
     
     "YAZILAR GEÇ GİTMİŞ" 

     İkincil mevzuat çalışmaları sırasında bazı kurum ve kuruluşların kendilerini ciddiye almadıklarını, bu mevzuatı yetiştirileceğine hatta uygulanacağına inanmadıklarını anlatan Akkaynak, takım çalışmasıyla gece gündüz çalışarak, 2-2.5 ay içinde mevzuatı yarattıklarını belirtti. 
     Mevzuatı tamamlar tamamlamaz kurum içi çalışanlara yaptıkları mevzuatı içeren eğitim verdiklerini kaydeden Akkaynak, sözlerine şöyle devam etti 
     ''Daha sonra kurumlarda bir feryat figan başladı, hazırlıklı değillerdi. Biz başka bir prensibe vardık, özellikle elini taşın altına koyan kurumlardan görüş alacağız diye. Bütün bakanlıklara yazı yazdık, bize bilgi aktarın diye. Yüzde 80'i bizi dahil etmeyin, ne yaparsanız yapın dediler hatta bazıları sürelerin yeterli olmadığını söylediler. Daha sonra anladık Ankara içinde gönderdiğimiz yazılar bizim gönderdiğimizden bir hafta sonra gitmiş.'' 
     
     4. YILDA E-İHALEYE GEÇECEK DURUMA GELDİK 

     Kurumun 4. yılını Nisan ayında tamamlayacağına işaret eden Akkaynak, artık elektronik ihaleye geçecek duruma gelindiğini, diğer kurum ve kuruluşların da kanunu ve kurumu isteseler de istemeseler de içlerine sindirdiğini söyledi. 
     İnsan faktörünün hızla ortadan kalktığı, hatta hiç kullanılmadığı e-ihale uygulamasına geçişte başta bazı tereddütleri olduğunu hatırlatan Akkaynak, ancak daha sonra buna yönelik 5-6 protokol imzaladıklarını, bunlardan en önemlisinin de Sağlık Bakanlığı ile yaptıkları ilaç alımlarına yönelik protokol olduğunu kaydetti. 
     Akkaynak, Sağlık Bakanlığı ile e-ihale yoluyla ilk pilot ilaç alımının önümüzdeki yılın ilk yarısında ya da çeyreğinde gerçekleşeceğini bildirdi. 
     
     BU SAHA BİRAZ KİRLİ BİR ALAN 

     ''Bu saha, ihale alanı biraz kirli bir alan, gri bir alan'' diyen KİK Başkanı, ihalelerden dolayı Yüce Divan'da bir Başbakan'ın ve birkaç bakanın bu yüzden yargılandığını ifade etti. 
     Bu nedenle söz konusu alanın çok iyi düzenlenmesi gerektiğini vurgulayan Akkaynak, ''Şeffaf, saydam, açık ihaleler düzenlenmesi lazım, bu da e-ihaleyle sağlanır'' dedi. 
     e-ihaleye geçişte, bilgisayarı olmamasına rağmen ilçeye inerek mail atan bir vatandaşın kendilerini yüreklendirdiğini ve bu işi herkesin yapabileceğini anladıklarını belirten Akkaynak, ihalelerin elektronik düzeyde gerçekleşmesiyle ve insan faktörünün ortadan kalkmasıyla hataların ortadan kaldıracağını kaydetti. 
     Akkaynak, ''Eğer insan varsa, yüzde 2 standart sapma vardır. Bu faktör ortadan kalkıyorsa, hata oranı 0'a yaklaşır'' değerlendirmesini yaptı. 
     
     "2006 İŞLEMLERİNDE BENİM İMZAM OLMAYACAK'' 

     İlk atamaları belirlendiğinde görev sürelerinin 5 yıl olarak kararlaştırıldığını, kurumdan kendisiyle birlikte 2 kişinin süresinin 7 yıl olduğunu ifade eden Akkaynak, ancak yaş haddinden görev süresinin 11 Ocak 2006 tarihinde dolduğunu söyledi. 
     Kurumun 2006 işlemlerinde artık kendisinin imzasının olmayacağını belirten Akkaynak, ''Benim ayrılacağım 11 Ocak bayramın ortasına geliyor, sadece kurum değil, tüm Türkiye ben ayrılacağım diye bayram yapacak'' şeklinde espri yaptı. 
     ''KİK bundan sonraki yapacağı çalışmalarla sizi şaşırtacak'' diyen Akkaynak, kurumun geleceğe yönelik bir çok çalışmasının ve doktora tezinin bulunduğunu kaydetti. 
     Her ihalede KİK'in ''günah keçisi'' olarak gösterildiği'' dönemler olduğunu, bazı eleştirilere cevap vermek zorunda kaldıklarını anlatan Akkaynak, ''Kurucu üye olarak burayı kendi evladım olarak görüyorum, hiç bir zaman burayı cami avlusuna bırakma niyetim yok'' dedi. 
     
     SORULARI YANITLADI 

     Toplantıda gazetecilerin sorularını da yanıtlayan Akkaynak, SPK Başkanı Doğan Cansızlar'ın açıklamalarına işaret edilerek, üst kurulların bağımsızlığı konusunda ne düşündüğünün sorulması üzerine, konuyu, önce mali bağımsızlık açısından değerlendirdi. 
     Kamu ihale ilanlarından önemli ölçüde para kazandıklarını ifade eden Akkaynak, şunları söyledi 
     "Fazla parayı elimizde tutmak gibi bir niyetimiz yok. Yeni kurulan 3 yıllık, gelirleri buradan oluşan bir kurumuz. Bu yıl Maliye Bakanlığı'na 17 trilyon liralık bir aktarma yapmıştık. Gelir İdaresi'nden yeni bir yazı daha aldık 16 trilyon lira daha yeni kaynağın daha kendilerine aktarılmasını istiyorlar. Böyle bakıldığı zaman Hani mali bağımsızlık diye düşünülebilir. Ancak mali bağımsızlıktan kastımız kuşkusuz harcamalarda biraz daha rahat davranabilmektir. Ancak kamu kurumu olduğumuzu hiç unutmadık, unutturmadılar da." 
     
     "KEŞKE BİRAZ DAHA RAHAT OLABİLSEYDİ" 

     İdari açıdan bağımsızlığın da "kararlardaki bağımsızlık" anlamına geldiğini kaydeden Akkaynak, kurumun, kendi içinde, bazı konularda bağımsız çalışsa da hükümetle ilişkilerini Maliye Bakanlığı üzerinden yürüttüğünü, bu nedenle de "kamu kurumlarıyla aynı prosedüre tabi olduğunu" dile getirdi. 
     Aldıkları kararların, yargı denetimine açık olduğunu ifade eden Akkaynak, "Yargıda sayı itibariyle epey artan bir süreç var. Ancak bugüne kadar aleyhimize kesinleşmiş bir karar yok" dedi. Akkaynak, şöyle devam etti 
     "Bu tür düzenleyici ve denetleyici üst kurulların bağımsızlığının, özellikle yargı güvencesi olmadığı için, burada önem kazandığını düşünüyorum. Bu açıdan bakıldığında kuşkusuz keşke biraz daha farklı olabilseydi, daha rahat olabilseydi. O konu, biraz daha ileri aşamalarda, bizim savunduğumuz anlamda bir yer bulacaktır." "Başbakanlık tasarruf genelgesi nedeniyle gidemediğiniz bir gezi oldu mu " şeklindeki soru üzerine Akkaynak, bu konuda olumsuz bir yanıt almadığını ancak bir geziye iznin gecikmesi nedeniyle katılamadığını bildirdi. 
     
     AB SÜRECİNDE ÖNÜMÜZE ÇIKACAK KONULAR 

     AB'ye üyelik sürecinde Kamu İhale Kurumu'nun önündeki engellerin sorulması üzerine Akkaynak, kurumun, kuruluşundan bu yana AB ile yakın ilişki içinde olduğunu kaydetti. 
     Bu nedenle, AB'nin gündeme getireceği konuları bildiklerini kaydeden Akkaynak, ihaleyi yabancı firmaların katılmasını belirleyen eşik değerin yüksekliği, yerli firmalara yüzde 15'e kadar fiyat avantajı sağlanması ve istisnaların problem yaratacak konuları oluşturduğunu anlattı. 
     Ancak bu konuların Kasım ayında gerçekleştirilen tanıtıcı ve ayrıntılı tarama süreçlerinde gündeme gelmediğini ifade eden Akkaynak, "biz henüz bahçe kapısının önündeyiz, o konuları kapının önüne geldiğimiz zaman görüşeceğiz" dedi. 
     
     "SAYIN BABACAN'A SÖYLEMİŞTİK" 

     AB müzakere süreci başladığında, Kamu İhale Kanunu'nda "temel bir kaç konuya ilişkin revizyona gidileceğini" dile getiren Akkaynak, geçen sene, kendilerinin dahil olmadığı bir süreçte 40 maddenin değiştirildiğine işaret etti. 
     Akkaynak, "komisyonda konuşurken de özellikle Sayın Babacan'a Bakın bu yapılanları sonradan AB nasılsa bizim önümüze koyacak dediğimiz konular, önümüze konuldu zaten. Şimdi, herhalde başka düzenlemeler getirilecek" ifadesini kullandı. 
     Bir gazetecinin, dünyada, çift rakamlı üyesi bulunan tek kurulun Kamu İhale Kurulu olduğuna işaret ederek, "10 üyeli bir kurulda çalışmak nasıl bir duygu" sorusuna Akkaynak, "eşitlik sağlanan durumlarda başkanın oyu 2 oy sayılıyor. Ancak buna başvurduğumuz olay sayısı, 1 elin parmağını geçmez" karşılığını verdi. 
     TOBB kontenjanından üye atamasının da yapılmadığına işaret eden Akkaynak, uzun bir süredir 9 kişi ile görev yaptıklarını kaydetti. 
     
     "İMKB, EN FAZLA BAĞIMSIZLIĞA İHTİYAÇ DUYAN KURUM" 

     Akkaynak, İMKB'nin özelleştirilmesine ilişkin soruyu yanıtlarken, bu konuda direkt muhatabın kendilerinin olmadığını vurguladı. 
     İMKB'nin yapısı gereği kamu kesiminde bulunduğunu, ancak "en çok bağımsızlık tanınması gereken kurumların başında yer aldığını" belirten Akkaynak, Başbakanlık tasarruf genelgesinin, yalnız gezileri değil, işleyişle ilgili pek çok konuyu kapsadığına dikkati çekti. 
     "Kamunun düzenlenmesine itirazım yok. Ama Maliye Bakanlığı'nda görevliyken, bu tasarruf genelgelerinden bazılarına çok hafif deyimle karşı çıkmıştım" diyen Akkaynak, sözlerini şöyle sürdürdü 
     "Kurum belli düzende çalışsın sonra bir anda Sen başbakanlık genelgesine tabisin araç kullanamazsın, şoför kullanamazsın, çay, kahve veremezsin . Bunları getirdiğiniz zaman, kurumun sistemi tamamen çöker." Türkiye'de yetkinin daima kötüye kullanılacağından endişe edildiğini, bu çerçevede vergi mükellefine de hep "kaçakçı" gözüyle bakıldığını anlatan Akkaynak, "vergi kanunları hep bir yerlerden kıstırma ve belli kalıplara koyma açısından düzenlenmiştir. Hep öyle bakarız. Başbakanlık'ta bizlere o gözle bakıyor" dedi. 
     
     DENETİM ALGISI YANLIŞ 

     Bir gazetecinin, Akkaynak'ın bir dönem Maliye Bakanlığı'nda Teftiş Kurulu Başkanlığı görevi üstlendiğine işaret ederek, "İç Denetim Yasası ile birlikte bu yapının ortadan kaldırılacak olmasını nasıl değerlendiriyorsunuz" sorusuna karşılık KİK Başkanı, bundan büyük bir üzüntü ve rahatsızlık duyduğunu belirtti. 
     Teftiş Kurulu'nun yokluğunun hissedileceğini dile getiren Akkaynak, bu yönde farklı bir düzenleme yapılmasını umduğunu söyledi. 
     Türkiye'deki denetim algısına ilişkin eleştirilerini dile getiren Akkaynak, şöyle konuştu 
     "Özal'dan bu yana denetimi, biraz köstekleyici, engelleyici olarak görme eğilimi gelişti. Oysa bu, çok daha etkin ve verimli kullanılabilirdi. İhaleler için söyleyeyim En düşüğüne değil de, bir yukardakine verirsem yarın müfettiş bana anamın hatırını sorar . Bu korku nedeniyle bugün ihalelerle ilgili bir çok sorun yaşıyoruz. 
     Denetimi siz hem denetleyen hem denetlenen kurum açısından tu-kaka ederseniz, zaten artık yapacak bir şey kalmamıştır." 
     
     "KENDİMİ RESET EDECEĞİM" 

     Akkaynak, emekli olduktan sonra ne yapacağıyla ilgili soruyu yanıtlarken, ilk etapta kendini bilgisayar terimiyle "reset" edeceğini belirtti. 
     Etik kurallar gereği uzun bir süre ilgili bir alanda çalışamayacağını kaydeden Akkaynak, "hiç bilmemenin" daha yerinde olacağını söyledi. 
     Akkaynak, bir başka soru üzerine, mevzuat uyarınca yerine 1 ay içinde atama yapılması gerektiğini kaydetti. 
     
</TEXT>
</DOC>
