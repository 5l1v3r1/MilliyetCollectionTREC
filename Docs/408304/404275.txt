<DOC>
<DOCNO> 404275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/soneko03.html </URL>
<DATE> 2005/12/17/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Değerli kağıtlar zamlandı, pasaport 70 YTL oldu 
</HEADLINE>
<TEXT>

     Pasaport, nüfus cüzdanı, aile cüzdanı, sürücü belgesi, noter kağıdı, motorlu araç tescil belgesi gibi değerli kağıtların bedelleri 1 Ocak 2006’dan geçerli olmak üzere yüzde 6.1-13.6 oranları arasında artırılarak yeniden belirlendi. 
     Maliye Bakanlığı’nın Değerli Kağıtlar Kanunu Genel Tebliği, Resmi Gazete’de yayımlandı. Tebliğle 66 YTL olan pasaport ve yabancılar için ikamet tezkerelerinin bedeli yüzde 6.1 artırılarak 70 YTL’ye çıkarıldı. 
     Noter kağıtlarından, beyanname ve diğer noter kağıtlarının bedeli yüzde 13.6 artırılarak 2.20 YTL’den 2.50 YTL’ye, protesto, vekaletname, re’sen senetlerin bedeli 4.40 YTL’den 5 YTL’ye yükseltildi. 
     Nüfus cüzdanlarının bedeli de yüzde 13.6 zamlandı ve 2.20 YTL’den 2.50 YTL’ye yükseltildi. Aile cüzdanlarının 
     yüzde 9.1 artırılan bedeli ise 24 YTL olarak belirlendi. 
     Sürücü belgesi, sürücü çalışma belgesi karne ve motorlu araç trafik belgesi bedeli yüzde 11.1 artırılarak 30 bin YTL’ye yükseltilirken motorlu araç tescil belgesi ile iş makinesi tescil belgesi bedelleri ise 22 YTL’den 24 YTL’ye yükseldi. Banka çeklerinde her bir çek yaprağı için alınan tutar ise 1.50 YTL’den 1.60 YTL’ye çıktı. 

ANKA 
     
</TEXT>
</DOC>
