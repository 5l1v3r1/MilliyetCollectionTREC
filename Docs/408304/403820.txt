<DOC>
<DOCNO> 403820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sonyas08.html </URL>
<DATE> 2005/12/15/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Enkazda iki ayın hik yesi.... 63 gün enkaz altında kalan kadın 
</HEADLINE>
<TEXT>

     BBC, AFP 

Deprem evini yıktığında kimse Nakşa'yı aramadı. 63 gün sonra 'hurda' için evine gelenler onu bulup, rahat ölsün diye bir çadıra bıraktı. Olayı tesadüfen Alman doktorlar duydu... 
Kaslarının çoğu erimiş, konuşamıyor ve zihinsel olarak zarar görmüş, ama doktorlar, donmuş moloz yığınının altından, depremden 63 gün sonra mucizevi bir şekilde canlı olarak çıkarılan Keşmirli kadının yaşayacağına inanıyor... 35 kiloya düşmüş halde bulunan ve halen Muzafferabad'daki bir hastanede tedavi gören 40 yaşındaki Nakşa Bibi, bir dizi mucize eseri kurtulmuş. Henüz travmayı atlatamadığı için konuşamıyor. 
     1990'da, Hindistan'ın Keşmir bölgesinden, Pakistan'a iltica eden binlerce mülteciden biri olan Nakşa, Kamsar mülteci kampında yaşıyordu. Evi, 8 Ekim'de Pakistan'ı sarsan 7.6'lık depremde yıkıldı. 
     Ancak, herkes en yakınlarını kurtarmakla o kadar meşguldü ki, kimse Nakşa'nın evinin enkazında bir kurtarma çalışmasına girişmedi. 
     10 Aralık Pazar günü Nakşa Bibi'nin kuzeni Faiz Din ve arkadaşları, yapacakları barınakta kullanmak için, işe yarar demir parçaları çıkarmak amacıyla Bibi'nin evinin enkazını kaldırmaya başladı. Enkazın bir tarafı temizlendikten sonra diğer tarafı çökerek Nakşa'nın sıkıştığı kovuğu ortaya çıkardı ve tesadüfen, bitkin haldeki kadın fark edildi. Nakşa'yı bulanlardan biri olan Abdul Kayyum, onu önce ölü sandıklarını belirterek, "Vücuduna sopayla bastırdığımda küçük bir hareket gördüm ve hayatta olabileceğini fark ettim. İnsanlar yiyecek ve su vermeye çalıştı ama hiçbir şey yutamıyordu" dedi. 
     Göçükten çıkartılmış olsa da Nakşa'nın k busu henüz sona ermemişti. Faiz ve arkadaşları Nakşa'nın durumunun çok kötü olduğunu ve kurtulamayacağını düşünerek onu doktora götürmek yerine rahatça ölebilmesi için bir çadıra yatırdı. İki gün sonra olayı duyan bir Alman sağlık ekibi Kamsar kampına gelerek Nakşa'yı tedavi olması için Muzafferabad'a götürdü. 
     Anlaşıldığı kadarıyla Nakşa, mülteci kampındaki küçük evinin mutfağında sıkışmıştı. Bulunduğu yer, kollarını ya da bacaklarını uzatabileceği kadar büyük değildi. Bu daracık yerde 63 gün geçiren Nakşa'nın kasları çömelme pozisyonunda donup kaldı. Şu anda hastane yatağında bile, cenin pozisyonunda yatan kadının, normal haline dönebilmesi için uzun süre fizyoterapi tedavisi görmesi gerekiyor. 
     
     Mutfakta birkaç damla su 

     Nakşa Bibi'nin nasıl olup da bu kadar uzun süre hayatta kalabildiği halen gizemini koruyor. Bibi'nin kuzeni Faiz Din, Nakşa'yı buldukları mutfakta bir miktar çürümüş yiyecek olduğunu söylüyor. Dar mek ndaki havanın taze olmasından da göçüğün dışarıyla bir havayolu bağlantısı olduğu anlaşılıyor. Ayrıca, mutfakta su damlalarına da rastlanmış. 
     
</TEXT>
</DOC>
