<DOC>
<DOCNO> 405473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sontur29.html </URL>
<DATE> 2005/12/21/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
624 demir parçasını sarıya boyayıp "Osmanlı altını" diye sattılar 
</HEADLINE>
<TEXT>

     Afyonkarahisar’da altın rengine boyanmış demir parçalarını, "Altın" diye satarak vatandaşları dolandırdığı iddia edilen 4 kişi, jandarma ekiplerince yakalandı. 
     Alınan bilgiye göre, Afyonkarahisar’ın Sinanpaşa İlçesi’nden H.A, telefonla irtibat kurduğu Recep Sarıoğlu’na elinde üzerinde Osmanlı Tuğrası olan altınlar bulunduğunu ve satmak istediğini bildirdi Arkadaşı Hakan Ünses ile birlikte Afyonkarahisar’a gelen Recep Sarıoğlu, H.A, A.S, H.B. ve Z.C. ile buluşarak 30 bin YTL karşılığı 385’inin üzerinde Osmanlı Tuğrası bulunan 624 adet altın görünümü verilmiş demir parçasını satın aldı. 
     Recep Sarıoğlu’nun altın diye aldıklarının demir parçası olduğunu anladıktan sonra şikayetçi olması üzerine jandarma ekipleri söz konusu kişileri yakaladı. Afyonkarahisar’ın Şuhut İlçesi Karaadilli Beldesi yakınlarında yakalanan zanlılar gözaltına alındı. 
     Olayla ilgili soruşturma sürüyor. 
     
</TEXT>
</DOC>
