<DOC>
<DOCNO> 405880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/spor/spo11.html </URL>
<DATE> 2005/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Türkcan ailesi 
</HEADLINE>
<TEXT>


Potanın yıldızı Mirsad Türkcan, herkesten sır gibi sakladığı Sırbistan Karadağ güzeli olan eşi Dina ile sadece MİLLİYET'i konuk etti, ilişkilerini neden gizlediklerini anlattı 

Gökhan TÜRE 


Basketbol Milli Takımı'nın ve Ülkerspor'un yıldız oyuncusu Mirsad Türkcan, herkesten sır gibi sakladığı eşi Dina ile ilk kez Milliyet'e poz verdi. 
Dina ile doğup büyüdükleri yer olan Sırbistan Karadağ'daki Yeni Pazar'da sade bir düğünle dünya evine giren Mirsad, 19 yaşındaki genç eşinin, evlilik için büyük fedakarlıkta bulunduğunu söyledi. 29 yaşındaki tecrübeli forvet, Dina'nın tacını iade edeceğini ve Kainat Güzellik Yarışması'na katılamayacağını belirterek, "Zaten ilişkimizi de bu yüzden gizli tuttuk. Dina, Çin'deki Dünya Güzellik Yarışması'nda Sırbistan'ı temsil edecekti ve medyada evleneceği yolunda haberlerin yer alması hoş olmazdı. Boşnak ve müslüman olması nedeniyle Sırbistan'ı temsil etmesine sıcak bakmayanlar da vardı. Bu yüzden ilişkimizi sır gibi sakladık" dedi. 

Evliliğinin basketbolunu olumlu yönde etkilediğine de dikkat çeken Mirsad, "Eskiden sadece kendimi düşünürdüm, artık iki kişi için düşünmek zorundayım. Dina benimle tanışmadan önce basketbolu bilmiyordu. Sadece iyi bir oyuncu olduğumu biliyordu. Şimdi ise basketbolu sevmeye başladı" diye konuştu. Milli Takım'a profesyonelce bakmasının mümkün olmadığını da ifade eden yıldız oyuncu, "Eğer Tanjevic beni çağırırsa Milli Takım'a seve seve gelirim. Her zaman göreve hazırım" yorumunu yaptı. 





</TEXT>
</DOC>
