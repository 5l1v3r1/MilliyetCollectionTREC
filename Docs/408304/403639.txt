<DOC>
<DOCNO> 403639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sondun39.html </URL>
<DATE> 2005/12/15/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Büyükanıt PKK'nın NATO'nun terör listesine girmesi için çalışıyoruz 
</HEADLINE>
<TEXT>

     ABD'de bulunan Kara Kuvvetleri Komutanı Orgeneral Yaşar Büyükanıt, terör örgütü PKK'nın NATO'nun terör listesinde de yer alması için NATO'daki Türk yetkililerin çalışma yürüttüklerini söyledi. 
     Orgeneral Büyükanıt, ABD Kara Kuvvetleri Komutanı Orgeneral Peter Schoomaker'ın davetlisi olarak geldiği ABD'de resmi temaslarını tamamlamasının ardından gazetecilerin sorularını yanıtladı. 
     Büyükanıt, ABD'deki temasları sırasında PKK terörü konusunun ele alındığını anlatırken, ''olay çok boyutlu. Benim temas ettiğim askeri makamların hepsi, terörle mücadele konusunda hassasiyetimizi anlayışla karşılıyorlar. Bunu biliyoruz. Ama detayına girmek istemiyorum. Bir şeyler yapılması konusunda da ben istekli olunduğunu gördüm. Ama onlar karar makamı değil, takdir edersiniz'' dedi. 
     Terör örgütü PKK'nın, NATO'nun da terör listesine girmesine ilişkin bir soru üzerine Büyükanıt, ''tabii NATO'daki yetkililerimiz bununla ilgili çalışıyorlar. Biliyorsunuz NATO beşinci maddeyi ilan etti Afganistan'da'' diye konuştu. Orgeneral Büyükanıt, terör örgütü PKK konusunda ''çifte standardın'' ortadan kaldırılması için bunun gerektiğini söyledi. 
     Irak'tan ABD'nin asker çekmesi durumunda yerini Türk askerinin doldurabileceği yönündeki haberlere ilişkin bir soru üzerine Büyükanıt, ''bildiğim doğruları söylerim, ama bilmediğim şeylerle ilgili konuşmam'' yanıtını verdi. 
     Orgeneral Büyükanıt, ABD'deki temasları sırasında böyle bir konunun gündeme gelmediğini, zaten bunun kendi yetki alanında bulunmadığını ve siyasi bir karar olduğunu kaydetti. Büyükanıt, ''bilmediğim bir şeyde, bize intikal eden hiçbir şey olmadan yorum yapmam mümkün değil'' dedi. 
     
     GEZİYLE İLGİLİ YORUMLAR 
     Orgeneral Büyükanıt, ziyaretiyle ilgili Türk basınında çıkan yorumların da kendisini ''son derece üzdüğünü'' ve bu yüzden açıklama yapma gereğini duyduğunu söyledi. Orgeneral Büyükanıt, şöyle dedi 
     ''Bu gezi, ABD Kara Kuvvetleri Komutanı'nın daveti üzerine gerçekleşti ve yaklaşık bir yıl önce planlandı. Biliyorsunuz bu tür geziler, mütekabiliyet esasına göre yapılır. Ben şimdi bu geziyi tamamladım. Bundan sonra Amerikan Kara Kuvvetleri Komutanı, üzerinde anlaşılacak bir tarihte Türkiye'ye gelecek. Şu anda tarihini ben de bilmiyorum. Ama bunlar böyle bir gün önce düşünülüp de, hadi ben Amerika'ya gideyim veya ABD Kara Kuvvetleri Komutanı Türkiye'ye gelsin diye olmaz. Önceden planlı gezilerdir ve askeri amacın dışında hiçbir amacı yoktur. 
     Bunlar maalesef çeşitli şeylere çekiliyor. Mesela bir Amerikalı yetkili Türkiye'ye gelmiş. CIA yetkilisi mi, ben bilmiyorum. Onun ziyaretiyle benim buraya gelmemin ne ilgisi olabilir Benim, onun geleceğinden haberim bile yok. Nereden olacak Benim gezim tamamen askeri amaçlıdır. İkili ilişkileri geliştirmek, görüş alışverişinde bulunmak amacıyla yapılmış ve öyle de icra edilmiştir. Dolayısıyla geziye başka amaçlar yüklemek son derece yanlıştır. Askeri amaçlar dışında hiçbir şey olamaz. Ben Kara Kuvvetleri Komutanı'yım, politikacı değilim. Buna başka gizli amaçlar yüklemek sadece bize değil ülkemize de zarar vermiş oluyor, askerimizi yanlış tanıtıyor.'' Orgeneral Büyükanıt, gazetecilerle görüşme nedeniyle ilgili olarak da, ''sizle görüşmek istememin sebebi, bu gezinin başka anlamlara çekilmesi. Çok yanlış bu. Yapılıyorsa o zaman ben de şunu düşünüyorum. Acaba hangi amaçla yapılıyor Geziyi saptırmaya çalışıyorlar. Bu tür yorumlar yapılabilir tabii, herkes değerlendirmekte hür. Ama doğru olmayanı yaptığınız zaman, bizim sistemimize zarar veriyor'' dedi. 
     
     AEI'DA KONUŞMA 
     Orgeneral Büyükanıt, askeri konular dışında hiç kimseyle temasının olmadığını ve olamayacağını, bunun yetkisi dahilinde bulunmadığını vurguladı. 
     American Enterprise Institute AEI adlı düşünce kuruluşunda dün akşam bir konuşma yaptığını hatırlatan Büyükanıt, neden bu kuruluşta konuştuğunu anlatırken ''onlar tarafından davet edildim. Burada saygın bir düşünce kuruluşu'' dedi. 
     Büyükanıt, asker olarak terörün şiddet boyutuyla ilgilendiklerini kaydetti ve ''terörün şiddet boyutunu her yerde anlatmak bizim görevimiz. Eskimoların bir düşünce kuruluşu varsa 76'ncı paralelin yukarısında da olsa gider anlatırım'' diye konuştu. 
     Bazı gazetecilerin, bu düşünce kuruluşundaki toplantıya davet edilmedikleri yönündeki sözlerine karşılık Büyükanıt, ''Bilmiyorum. Sistemin nasıl işlediğini bilmiyorum'' yanıtını verdi ve bu düşünce kuruluşundaki konuşmasında, terörün geçirdiği değişimleri, bugün ulaştığı noktayı, uluslararası kuruluşların desteğinin önemini vurguladığını ve mesajların yerini bulduğuna inandığını kaydetti. 
     AEI'nın uzmanlarından Michael Rubin'in Türk hükümetini eleştiren bir makale yazdığı bir sırada bu kuruluşta konuşma yaptığını söyleyen bir gazeteciye karşılık Büyükanıt, ''haberim yok, okumadım. Dünyada başka şeyler de oldu, hepsi konuşmamla mı ilgili '' dedi. 
     Bu sabah Amerikan-Türk Konseyi ATC yetkilileriyle kahvaltılı bir toplantıda bir araya geldiğini belirten Büyükanıt, burada da Kara Kuvvetleri'nin modernizasyon projeleriyle ilgili çok kısa bir konuşma yaptığını söyledi. 
     Resmi temaslarını tamamlayan Kara Kuvvetleri Komutanı Orgeneral Büyükanıt, Washington'daki askeri ataşelik ve büyükelçilik yetkilileriyle görüşmelerde bulunacağını kaydetti. 
     Orgeneral Büyükanıt, cumartesi günü ABD'den ayrılacak. 
     
</TEXT>
</DOC>
