<DOC>
<DOCNO> 408240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/son/sonsiy09.html </URL>
<DATE> 2005/12/31/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Bakan Çelik Rehber öğretmenleri, adil bir şekilde dağıtıyoruz 
</HEADLINE>
<TEXT>

     Milli Eğitim Bakanı Hüseyin Çelik, rehber öğretmenleri genelinde adil bir şekilde dağıttıklarını bildirerek, ''Doğunun, geri kalmış yörelerin ihtiyacı karşılanıncaya kadar bir tek rehber öğretmen batıya atanmayacak'' dedi. 
     Çelik, Van'da yapımı tamamlanan Rehberlik Araştırma Merkezi'nin açılış töreninde, işbaşına geldiklerinde 'eğitimde 6 büyük sorun bulunduğunu' söylediklerini, bunlardan birinin okullaşma oranı, diğerinin ise fiziki altyapı yetersizliği olduğunu belirtti. 
     Ülkede derslik başına düşen öğrenci sayısının fazla olduğuna işaret eden Çelik, bunun için ciddi çalışmalar başlattıklarını ve 3 yılda 70 bin derslik yapıldığını, 15 bin dersliğin ise inşa halinde olduğunu bildirdi. 
     Fiziki altyapı yetersizliğinin giderilmesi konusunda kararlı olduklarını ifade eden Çelik, bunun için ''taşınabilir okul'' modeli geliştirdiklerini anımsattı. Taşınabilir okulların, yapıldıktan sonra ülkenin belirli noktalarındaki depolarda tutulacağını belirten Çelik, ihtiyaç halinde 48 saat içinde söz konusu bölgeye bu okulların gönderileceğini kaydetti. 
     Çelik, 120 taşınabilir okulun gelecek günlerde ihale edileceğini belirterek, bu modelde yapılan okulların Türkiye tarafından başka ülkelere de satıldığını bildirdi. 
     
     İLKÖĞRETİM MÜFREDATININ DEĞİŞTİRİLMESİ... 
     Çelik, öğretmen yetiştirme konusundaki sorunların giderilmesi için de ciddi çalışma yürüttüklerini ve kendi bakanlığı döneminde 40 Anadolu Öğretmen Lisesi açıldığına işaret ederek, öğretmenlerin kaliteli yetişmesi için özellikle başarılı öğrencilerin öğretmen yetiştiren kurumları tercih etmesine büyük çaba gösterdiklerini söyledi. Türk Milli Eğitimi açısından büyük önem taşıyan Milli Eğitim Akademisi'nin kuruluş çalışmalarının da son aşamaya geldiğini ifade eden Çelik, ilgili kanun taslağının hazırlandıktan sonra Başbakanlığa, daha sonra da TBMM'ye sunulacağını kaydetti. 
     Çelik, en son 1967 yılında değişen ilköğretim müfredatında bu yıl değişikliğe gittiklerini ve yeni müfredatın ülke genelinde uygulandığını belirterek, şöyle konuştu 
     ''Zaman zaman çatlak sesler çıkıyor. 'Efendim, bu çocuk el yazısı yazmakta zorluk çekiyor. Okuma yazmayı öğrenemediler, sökemediler' diye... Eski alışkanlıklarımızı terk edemediğimiz için o bize doğru geliyordu, ama ilkokul birinci sınıftaki çocuklar şimdi inci gibi el yazısı yazıyor. Dünyanın hiç bir ülkesinde Mors Alfabesi gibi yazı yazmak yoktur, ama bizi buna alıştırmışlar. El yazısı seri gider. Bizim işimiz de yazımız gibiydi, ama artık bu değişmiştir. Herkes bunu değiştirmek zorundadır.'' 
     
     REHBERLİK SİSTEMİ 
     Rehberlik sisteminin Türkiye'de ismen olduğunu ama cismen olmadığını dile getiren Çelik, rehberlik anlayışını da değiştirdiklerini, ''reaktif olan rehberlik sistemini proaktif hale getirdiklerini'' bildirdi. 
     Çelik, rehberlik sayesinde çocukların kabiliyetlerinin keşfedilmesi gerektiğini söyledi. 
     Rehberlik sistemini Türkiye'de yeniden dizayn ettiklerini belirten Çelik, konuşmasını şöyle sürdürdü 
     ''Bütün rehber öğretmenleri, mevcut olan potansiyeli, adil ve dengeli bir şekilde dağıtmaya çalışıyoruz. Batıda birçok ilimizi rehber öğretmen açısından atamaya kapattık. Oraya bir daha rehber öğretmen atamayacağız. Doğunun, geri kalmış yörelerin ihtiyacı karşılanıncaya kadar bir tek rehber öğretmen oralara atanmayacak.'' 
     
     ''5T FORMÜLÜ''... 
     Milli Eğitimi 5T formülü ile idare edeceklerini kaydeden Çelik, sözlerini şöyle sürdürdü 
     ''Önce sorunu tespit edeceğiz. Bu sorunun esas sebebini sonra teşhis edeceğiz. Teşhisi yaptıktan sonra tedaviyi yapacağız. Tedaviyi yapmakla yetinmeyerek takip yapacağız. Sonra yaptığımız bu işten dolayı sonuçları alıp, bize bu mükellefiyeti yükleyen milletimize çıkıp tekmil vereceğiz.'' Daha güzel mimarisi olan yeni okullar yapılmasını umut ettiklerini belirten Çelik, açılışına katıldığı Rehberlik Araştırma Merkezi'nin mimarisini beğenmediğini, binanın ana okulu gibi boyanmış olduğunu söyledi. 
     Çelik, 297 bin YTL'ye mal olan merkezin açılışını yaptıktan sonra Van Valiliği tarafından yaptırılan, yoksul ailelerin yararlanacağı Gıda Bankası'nın açılışını gerçekleştirdi. 
     Van Valiliği ile sivil toplum kuruluşlarının desteği ile yapılan Mikrokredi Merkezi'nin açılış törenine de katılan Çelik, kadınlara kredi çeklerini verdi. 
     Çelik, Van Kulu İlköğretim Okulu'nun yeni binasının açılış törenine katıldıktan sonra uçakla Ankara'ya gitti. 
     
</TEXT>
</DOC>
