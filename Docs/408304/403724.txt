<DOC>
<DOCNO> 403724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sonsiy15.html </URL>
<DATE> 2005/12/15/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Demirel Ülke bir, millet bir, devlet bir, bayrak bir, işte TC budur 
</HEADLINE>
<TEXT>

     9. Cumhurbaşkanı Süleyman Demirel, 
     "Ülke bir, millet bir, devlet bir, bayrak bir, hak ve hukuk herkese açık. İşte Türkiye Cumhuriyeti Devleti budur" dedi. 
     Demirel, Milli Eğitim Vakfı’nın 25. kuruluş yıldönümü etkinlikleri kapsamında vakfın Özel Basınköy Okulları’nı ziyaret ederek, öğrencilere hitaben bir konuşma yaptı. 
     Salonda kendisine konuşma yapması için hazırlanan koltuğa oturmayarak, kürsüden konuşan Demirel, ülkeye 50 yıl hizmet yaptığını, kendisi kadar iş yapmış ve hala yaşayan kimsenin de kalmadığını söyledi. 
     Tüm çalışmalarını Atatürk’ün gösterdiği yolda gerçekleştirdiğini anlatan Demirel, Türkiye’de en önemli savaşın cehaletle savaş olduğunu söyledi. 
     Kız çocuklarını okula göndermeyenlere de seslenen Demirel, "Bugün Türkiye’nin hizmetlerinin önemli kısmını kadınlar görüyor" dedi. 
     Kadınların üretime katkıda bulunduklarını dile getiren Demirel, öğrencilere, "Ben Cumhuriyet’in 1. nesliyim. Sizler 5. neslisiniz. 
     Sizden istediğim sadakatle ülkenize hizmet etmenizdir" diye konuştu. 
     Cumhuriyet nesillerinin Cumhuriyete bağlı olduğunu da vurgulayan Demirel, Atatürk’ün bıraktığı emanetin sonsuza kadar milletin meşalesi olacağını söyledi. 
     Demirel, konuşmasının ardından öğrencilerin sorularını da yanıtladı. Bir öğrencinin "Türkiye AB’ye girecek mi " sorusu üzerine, Türkiye’nin öncelikle kendisine güvenmesi gerektiğini belirterek, "AB’ye üye olacağız" yanıtını verdi. 
     Bir öğrencinin, "Başarı için bize ne öneriyorsunuz " sorusu üzerine de Demirel, kendisinin Anadolu’nun küçük bir köyünden geldiğini ve Cumhurbaşkanlığı’na kadar ulaştığını belirterek, "Isparta’nın İslamköyü’nden gelen Süleyman Demirel, bir köylü çocuğu olarak bu ülkede Cumhurbaşkanı oluyorsa, bu imkan herkese açıktır" diye konuştu. 
     
     TÜRKÇE KONUŞAN ÇOĞUNLUK 
     Demirel, İl Milli Eğitim Müdürü Ömer Balıbey’in 11. sınıf öğrencisi kızı Şeyma Balıbey’in sorduğu, "Ülkemizde şu an savaşlar var. Ülkenin bölünmez bütünlüğünü bölmeye çalışıyorlar. Sizce bölünme tehdidi var mı " sorusu üzerine, Osmanlı Devleti’nin içinden 35 devlet çıktığını, bu imparatorluktan çıkan esas gövdenin Türkiye Cumhuriyeti Devleti olduğunu ve bu devletin de ulus devlete dayandığını söyledi. 
     9. Cumhurbaşkanı Demirel, şöyle devam etti 
     "Bir devlet kurulması için toprak lazım. O vatandır. Ona bağlı insanlar lazım. Bizim ülkemizde büyük çoğunluk Türkçe konuşan çoğunluktur. Türkçe dışında konuşan bir takım vatandaşlarımız vardır. 
     Bunlar azınlık değildir. Büyük Atatürk ’Türkiye Cumhuriyeti’ni kuran, Misak-ı Milli sınırları içinde olan herkes Türk’tür’ demiştir. 
     Sormamış sana Mezhebin ne Hangi etnik gruptan geliyorsun 
     Türkiye Cumhuriyeti’nin kuruluşuna katıldın mı Evet. İstiklal Harbi’ne katıldın mı Katıldım. Şu etnik menşeiden gelen, şu ırka, şu dine, şu mezhebe mensup insan demeden bu ülke için şehit oldun mu 
     Evet olduk. 
     Öyleyse bu vatana beraber sahip çıkmaya devam edelim. Türk milleti kimseden ırki teminat istemiyor. Kimseden Alevi misin, Sünni misin, başka mezhebe sahip misin Onu da istemiyor. Sadece Türkiye Cumhuriyeti Devletine, Türk vatanına ve Türk milletine sadakatle bağlı olmak..." 
     
     "TÜRKİYE, YUGOSLAVYA’YA DÖNMEYECEKTİR" 
     Bir takım tartışmaların bulunduğunu, bu tartışmaların bir yere varmayacağını belirten Demirel, şunları söyledi 
     "Hiç kimsenin endişesi olmasın. Türkiye Cumhuriyeti Devleti’nin bir çakıl taşını oynatmak mümkün değildir. Herkes şunu aklına koysun. 
     Burada dirlik, düzenlik var. Bu bozulursa herkes pişman olur. Bunu bozanlar ilk önce pişman olur. Herkesten istediğim şey kendi aranda hangi dili konuşursan konuş, bu ülkenin resmi dili Türkçe’dir. Bayrağı ay yıldızlı bayraktır. Bu ülkenin bir tek vatanı vardır, Türkiye Cumhuriyeti. Ülke bir, millet bir, devlet bir, bayrak bir, hak ve hukuk herkese açık. İşte Türkiye Cumhuriyeti Devleti budur. 
     Türkiye’nin geleceği veya bugünü hakkında en ufak tereddüdünüz olmasın. Bu tartışmalar Türkiye’nin hür bir ülke olmasından doğmuştur. 
     Bu tartışmaların sonunda sağduyu hakim olacaktır. Herkes anlayacak ki, en güzeli iç barış. Bu ülkenin insanları hangi etnik menşeiden gelirse gelsin et ile tırnak gibidir. Birbirleriyle hiç ayrılmazlar. Çoğu hangi menşeiden geldiğini bilmez. Bunların arasına fitne sokmanın hiçbir anlamı yok. Bu hak aramak falan değildir. Türkiye Yugoslavya’ya dönmeyecektir." Konuşmanın ardından Demirel’e, Vakıf Yönetim Kurulu Başkanı Mustafa Turhan tarafından plaket ve öğrenciler tarafından çiçek sunuldu. 
     Bu arada, 8. sınıf öğrencisi Çınar Kulle, geçen yıl Ankara’da ziyaretleri sırasında kendisine Demirel tarafından hediye edilen fötr şapkayı hatırlattı. 
     Bunun üzerine Kulle ve Demirel, fötr şapkalarını takarak, poz verdiler. Demirel, Kulle’ye, şapkanın nasıl sallanacağını da gösterdi. 
     
</TEXT>
</DOC>
