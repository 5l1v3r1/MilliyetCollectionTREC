<DOC>
<DOCNO> 401765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sonspo19.html </URL>
<DATE> 2005/12/08/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Yıldıray Gönlümde bir Türk takımı var 
</HEADLINE>
<TEXT>

     Alman 1. lig Bundesliga takımlarından Hertha BSC Berlin'de oynayan Milli Futbolcu Yıldıray Baştürk, Türkiye-İsviçre maçında yaşanan olayların çok fazla abartıldığını söyledi. 
     Yıldıray, Başkent Berlin'de bir alman bankasının düzenlediği imza gününe katıldı. 
     Yıldıray, burada yaptığı açıklamada, ''Türkiye-İsviçre maçında yaşanan olaylar çok fazla abartıldı. Türk futbolu leke aldı. Ancak olaylar o kadar büyük değildi'' dedi. 
     Olaylar nedeni ile Türkiye'nin en fazla 2 maç saha kapatma cezası alacağını tahmin ettiğini, Türkiye'nin Dünya Futbol Şampiyonası'na katılamayacak olmasına ise çok üzüldüğünü ifade eden Yıldıray, ''Maalesef olmadı. Buna en çok da ben üzüldüm. Çünkü ben Almanya'da doğdum, büyüdüm ve har stadı gayet iyi biliyorum. Kendi evimizde oynar gibi oynayacaktık. Ancak şimdi geleceğe bakmalıyız. Önümüzde 2008 Avrupa Futbol Şampiyonası var'' diye konuştu. 
     Fatih Terim'in A Milli Takım'ı gençleştirme projesini olumlu bulduğunu da belirten Yıldıray, ''Bu olumlu bir gelişme. Bunu Ersun Yanal da yapmıştı. Takıma genç oyuncular kazandırılmalı, ancak tecrübeli oyunculardan da istifade edilmeli. Bunun gerekli olduğunu, son maçlarda takıma alının tecrübeli oyuncular kanıtladı'' dedi. 
     
     ''GÖNLÜMDE BİR TÜRK TAKIMI VAR'' 

     Yıldıray, Hertha BSC Berlin'de çok mutlu olduğunu ve takımıyla daha bir buçuk yıllık anlaşması olduğunu kaydederek, ''Sözleşmem bittikten sonra Türkiye'de oynamak istediğim bir takım var. Ancak gönlümdeki Türk takımını açıklamak istemiyorum. Ancak Almanya'dan sonra İngiltere, İtalya ve İspanya'da da oynayabilirim'' diye konuştu. 
     Hertha BSC Berlin'in bu sezon, geçen sezon olduğu gibi UEFA kupasına katılmak istediğini belirten Yıldıray, Şampiyonlar Ligi'ne de katılmak istediklerini söyledi. 
     Yıldıray, Hamburger SV ile yapacakları karşılaşmayı da kazanarak ligde üst sıralara tırmanmak arzusunda olduklarını sözlerine ekledi. 
     Milli futbolcu, banka şubesinde yüzlerce hayranına imza dağıtarak bol bol hatıra fotoğrafı çektirdi. Yıldıray, kendisinden imza isteyen ve Alman Genç Milli B futbol takımında oynayan Aylin Yaren'e de başarılarının devamını diledi. 

     
</TEXT>
</DOC>
