<DOC>
<DOCNO> 407333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sonsiy02.html </URL>
<DATE> 2005/12/28/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
İş isteyen partiliyi koruma vurdu 
</HEADLINE>
<TEXT>

     MERSİN, DHA 

MERSİN'in Akdeniz İlçesinin CHP'li Belediye Başkanı Kenan Yücesoy'un koruması, aynı partiden Yavuz Aydoğan'ı silahla vurarak yaraladı. Başkan'ın koruması Bünyamin Atar tarafından bacağından vurulan Yavuz Aydoğan'ın geçtiğimiz Ramazan Bayramı sırasında CHP Mersin Milletvekili Ali Oksal ile partide iş isteme yüzünden tartıştığı belirtildi. Olay sırasında Başkan Yücesoy’un şoförü Kerim Tümen de, Yavuz Aydoğan tarafından bıçakla kulağından yaralandı. 
     Olay, 3 Ocak Mahalle Muhtarlığı yanında meydana geldi. Ramazan Bayramı'nın 2'inci günü olan 5 Kasım 2005'te CHP İl Başkanlığı'ndaki bayramlaşma sırasında iş istediği için CHP Mersin Milletvekili Ali Oksal tarafından azarlanan Yavuz Aydoğan, Akdeniz Belediye Başkanı Kenan Yücesoy'un makam aracını görerek yine iş talebinde bulunmak istedi. Ancak makam aracında Başkan Yücesoy olmamasına karşın bilinmeyen bir nedenle Aydoğan ile Yücesoy'un koruması Bünyamin Atar ve şoförü Kerim Tümen arasında tartışma çıktı. Tartışmanın büyümesi üzerine Bünyamin Atar, elinde bıçak bulunan Yavuz Aydoğan'ı 2 bacağından vurdu. Kavga sırasında şoför Kerim Tümen de kulağından yaralandı. Bacaklarından yaralanan Yavuz Aydoğan, ambulansla Mersin Toros Devlet Hastanesi'ne kaldırılırken, koruma Bünyamin Atar gözaltına alındı. 
     
</TEXT>
</DOC>
