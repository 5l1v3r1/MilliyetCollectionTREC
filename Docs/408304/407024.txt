<DOC>
<DOCNO> 407024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sonsiy05.html </URL>
<DATE> 2005/12/27/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
AKP'lilerin eski hocası da seçim kokusu aldı 
</HEADLINE>
<TEXT>

     Yaklaşan 2006 yılı içinde erken seçim bekleyenler arasına, bu kez AKP’lileri ve Başbakan Recep Tayyip Erdoğan’ı en iyi tanıyanların başında gelen eski liderleri Necmettin Erbakan da eklendi. 
     Erbakan, yasaklı konuma düşmesinin ardından ilk kez 2006’yı girerken, partisi SP’yi hareketlendirecek adımlar 
     attı. RP’nin kayıp trilyonları davasından aldığı mahkumiyetle birlikte gelen siyaset yasağının ardından yasal zorunluluğa rağmen yeni genel başkan seçilmesi için kongre toplanmasına izin vermeyen Erbakan, sürpriz bir tavır değişikliğine gitti. Erbakan, partiye dava açılmasını önemsemeyerek toplanmasına izin vermediği kongrenin kısa bir sürede gerçekleştirilmesini istedi. Daha önce kendi yasağının kalkmasını bekleyerek kongre toplanmasına gerek görmeyen Erbakan’daki bu ani tavır değişikliği parti içinde, "Hoca seçim kokusu aldı" yorumlarını yaptırdı. Bu yorumlarda Erbakan’ın parti yönetimlerinden ilkbaharda kongreleri gerçekleştirme, yaz ve sonbahar sürecinde de seçmen ve sandık örgütlenmesini tamamlama talimatı verilmesi etkili oldu. Buna göre SP, Nisan ayına kadar ilçe ve il kongrelerini tamamlayacak. Nisan ayında büyük kongre gerçekleştirilecek. Parti içinde Recai Kutan’ın, "Sağlık nedenleriyle ve kendine zaman ayırmak" amacıyla artık görevden affını istediği bilindiğinden 30’a yakın genel başkan adayının ismi seslendiriliyor ve kulisleri yapılıyor. Ancak Kutan’ın son zamanlarda yeniden, "Bizde göreve talip olunmaz, görev verilirse yerine getirilir" söylemiyle yeniden genel başkanlığa açık kapı bıraktığı belirtiliyor. Bu da Kutan’ın Erbakan’ın isteğiyle kendi yasaklılığında son kez genel başkanlık görevini kabul edeceğine yoruluyor. Kutan’ın genel başkan olmasının ardından SP, en geç Ekim 2006’da seçim olacağı beklentisiyle seçim startı vererek, doğrudan AKP’lilere yönelik, "yuvaya dönün" çağrıları yapacak. 
     
</TEXT>
</DOC>
