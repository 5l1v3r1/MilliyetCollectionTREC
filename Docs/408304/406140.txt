<DOC>
<DOCNO> 406140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/dunya/axdun01.html </URL>
<DATE> 2005/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Sadrazam sucuklu tebrik 
</HEADLINE>
<TEXT>


KKTC Cumhurbaşkanı Talat'ın Rum lider Papadopulos'a gönderdiği yılbaşı paketindeki cevizli sadrazam sucuğu 'yerel viagra' olarak biliniyor 

SEFA KARAHASAN Lefkoşa 


KKTC Cumhurbaşkanı Mehmet Ali Talat, Rum Yönetimi lideri Tasos Papadopulos'a yılbaşı hediyesi olarak, KKTC'nin yerel viagrası diye bilinen "sadrazam sucuğu" gönderdi. 
Talat, Kıbrıs Türk Ticaret Odası heyetini kabulü sırasında gazetecilerin "Papadopulos'a sadrazam sucuğu yolladınız mı " şeklindeki sorusuna verdiği yanıtta, sadece Rum lidere değil, Kıbrıs'ta görev yapan yabancı elçilere, AB ülkeleri büyükelçilerine de her yıl olduğu gibi bu yıl da yılbaşı nedeniyle hediye paketi gönderdiğini söyledi. 
Hediye paketi içinde ne olduğunu bilmediğini kaydeden Talat, "İçinde herhalde içki vardır. Kıbrıs'a özgü malzemeler de olabilir" dedi. Talat, gülerek pakette sadrazam sucuğu da olabileceğini belirtti. KKTC Cumhurbaşkanı, Papadopulos'tan henüz bir teşekkür almadığını belirterek, "Bunlar insani ilişkilerdir. Siyasi bir etkisi ve yansıması yoktur" diye konuştu. Talat'ın hediye paketinde ayrıca rakı, şarap, kuruyemiş ve kravat olduğu öğrenildi. 
Sadrazam sucuğu, un, şeker ve cevizden yapılıyor. İp üzerine dizilen bu yiyeceklere yapışmasın diye pudra şekeri dökülüyor. 



</TEXT>
</DOC>
