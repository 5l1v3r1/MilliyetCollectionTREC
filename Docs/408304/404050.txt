<DOC>
<DOCNO> 404050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sonsiy27.html </URL>
<DATE> 2005/12/16/ </DATE>
<TIME> 22.10 </TIME>
<AUTHOR>  </AUTHOR>
<HEADLINE>
TBMM Genel Kurulu'nda bütçeler kabul edilmeye devam ediliyor... 
</HEADLINE>
<TEXT>

     TBMM Genel Kurulu'nda, Gençlik ve Spor Genel Müdürlüğü, Vakıflar Genel Müdürlüğü, Devlet Personel Başkanlığı, Başbakanlık Yüksek Denetleme Kurulu ve Danıştay Başkanlığı bütçeleri kabul edildi. 
     Devlet Bakanı ve Başbakan Yardımcısı Mehmet Ali Şahin, TBMM Genel Kurulu'nda, bütçe üzerindeki soru ve eleştirileri cevapladı. 
     Sadece devletten kaynak aktararak sporun geliştirilmesinin mümkün olmadığını ifade eden Şahin, sponsorluk sisteminin geliştirilmesi gerektiğini söyledi. Sponsorluk sisteminden bu yol spora 20 milyon YTL kaynak aktarıldığını bildiren Şahin, lisanslı sporcu sayısını 1 milyon 200 bine çıkardıklarını bildirdi. 
     ''Türk sporu iyi gitmiyor'' eleştirilerinin, ''Türkiye, dünya Futbol Şampiyonası'na katılamadı'' fikrinden kaynaklandığını kaydeden Şahin, bunun, ''sporu sadece futboldan ibaret sayan bir zihniyetin yansıması'' olduğunu savundu. Şahin, bayan voleybol takımı ile erkek basketbol takımının dünya kupasına katılacağını hatırlatarak, ''Almanya'ya niye gidemedik Bir gol yüzünden... Bir golü atamadık'' dedi. 
     Sporda şiddetin önlenmesi için güvenlik güçlerinin çaba harcadığını ifade eden Şahin, bunun yeterli olmadığını belirterek, gençlerin eğitilmesinin önemini vurguladı. İzmir'de elinde bira şişeleriyle televizyon stüdyosunun basılmasından üzüntü duyduğunu kaydeden Şahin, gençlerin başı boş bırakılmaması gerektiğini söyledi. 
     Milli Takımlar Teknik Direktörü Fatih Terim'in, okullara kadar gidilerek yetenekli sporcuların bulunmasıyla ilgili açıklamasının kendilerinin bilgisi dahilinde yapıldığını bildiren Şahin, bunun, kendi hükümetlerinin bir projesi olduğunu ifade etti. 
     Şahin, yoksulluk ve işsizliğin bittiğini hiçbir zaman söylemediklerini, bunu söylemelerinin de mümkün olmadığını belirterek, insanlara bir kaşık çorba ve bir dilim ekmek verilmesi için Vakıflar'ın imarethanelerinin çalıştığını anlattı. 
     Doğu ve Güneydoğu Anadolu'da 23 ili kapsayan ''Sporla Tanış Projesi'' yürütüldüğünü hatırlatan Şahin, bu kapsamda 25 bin gence ulaşıldığını söyledi. 
     Bakan Şahin, kendi dönemlerinde sporcuların başarılı olamadığı yönündeki eleştirilerin insafla bağdaşmadığını ifade ederek, federasyonlara baskı yaptığı yönündeki iddiaları reddetti. CHP Bilecik Milletvekili Yaşar Tüzün de bütçelerin aleyhinde konuşurken, sporculara sahip çıkılmadığını iddia etti. Tüzün, ''Türkiye Kupası'nın adını Fortis Kupası yapmışlar. Bir Türkiye Cumhuriyeti vatandaşı olarak bu adla yapılan karşılaşmaları izlemeyeceğim'' dedi. 
     Görüşmelerin ardından, TBMM Başkanvekili Sadık Yakut, yarın saat 11.00'da toplanmak üzere birleşimi kapattı. 
     Genel Kurul'da yarın Devlet Planlama Teşkilatı, Sermaye Piyasası Kurulu, Bankacılık Düzenleme ve Denetleme Kurumu, GAP Bölge Kalkınma İdaresi Başkanlığı ve Tütün, Tütün Mamulleri ve Alkollü İçkiler Piyasası Düzenleme Kurumu bütçeleri görüşülecek. 
     
</TEXT>
</DOC>
