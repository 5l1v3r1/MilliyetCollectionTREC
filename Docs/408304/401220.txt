<DOC>
<DOCNO> 401220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/siyaset/axsiy01.html </URL>
<DATE> 2005/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Patrik'e ABD desteği 
</HEADLINE>
<TEXT>


ABD Dışişleri Bakanlığı, "ABD, Ekümenik Patrik Bartholomeos'u evrensel mevkiye sahip bir dini lider saymaktadır. Heybeliada Ruhban Okulu'nun açılmaması konusu kaygı vermektedir" şeklinde bir açıklama yaptı 

Yasemin Çongar - Washington 


ABD yönetimi, Fener Rum Ortodoks Patriği Bartholomeos'un "ekümenik" statüsünü tanıdığını bildirdi. Washington, ayrıca Heybeliada Ruhban Okulu'nun açılması yönündeki beklentinin devam ettiğini Ankara'ya anımsattı. 

Sözcüden açıklama 
ABD Dışişleri Bakanlığı Sözcülüğü'nden bir soru üzerine yapılan yazılı açıklamada, Patrikhane konusunda şu üç görüş vurgulandı 
ABD, Ekümenik Patrik Bartolomeos'u evrensel mevkiye sahip bir dini lider saymaktadır. ABD, Türkiye'deki dinsel özgürlük konusunu çok ciddiye almaktadır. Bu konuda devam eden kaygılar arasında, Heybeliada Ruhban Okulu'nun açılması dahil olmak üzere ekümenik patrikhaneyle ilgili olanlar da vardır. Ekümenik patrikhane ile ilgili kaygılarımızı yıllardır Türkiye'nin en üst düzey yetkililerinin dikkatine getirmekteyiz. Başkan George W Bush, haziranda Başbakan Recep Tayyip Erdoğan'la yaptığı görüşmede Heybeliada Ruhban Okulu'nun açılmasını talep etmiştir. 

</TEXT>
</DOC>
