<DOC>
<DOCNO> 404473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/yazar/sazak.html </URL>
<DATE> 2005/01/01/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
İyi bir yaşam 
</HEADLINE>
<TEXT>


2005'e yeni umutlarla giriyoruz. Daha iyi bir yaşam, insanlığın ortam özlemi. Beş yıl önceki 'milenyum' kutlamalarında Avustralya yerlileri Asya-Pasifik adaları halkları, öteki coğrafyalara göre daha şanslıydılar. Üçüncü bin yıla girmenin coşkusunu 'güneşin doğuşuyla' önce onlar kutladılar. 
2004 yılı ne yazık ki Güney Asya ve Hint Okyanusu kıyılarında yaşayanlar için deprem ve tsunamiyle gelen felaketle son buldu. 
Sevdiklerini kaybeden, açlığa ve yoksulluğa sürüklenen milyonlarca aile perişan. 
Dünya, 2005 yılına Güney Asya trajedisi altında giriyor. 
Yaşanan bir doğa felaketi olsa da, insanlığın yüzyıllardır süregelen refaha doğru ilerleme savaşında, üretim-tüketim döngüsü içinde ekosistemi mahvetmesinin sonuçlarını da göz ardı edemeyiz. 'Dünyanın durumu'na artık daha çok 'sürdürülebilir kalkınma' penceresinden bakabilmeliyiz. 
Doğal ekosistemler üzerindeki baskıyı kaldırmanın yolu, enerji kaynaklarını, temiz su ve besin ihtiyacını düşünerek, 'Ne kadarı yeterli ' sorusuyla baş etmekten, tüketim çılgınlığını frenlemekten geçiyor. 
Çinli filozof Lao Tzu'nun sözünü rehber ediniyor çevreciler 
'Yeterli miktarda şeye sahip olduğunuzu bilmek, zengin olmak demektir.' 
Worldwatch Enstitüsü'nün 2004 raporu, 'tüketim toplumu'na ayrılmıştı. Gary Gardner ve Erik Assadourian'ın 'İyi bir yaşam üzerine bir kez daha düşünmek' makalesi, refah toplumunda yaşayan insanların doğal çevreyle ilişkisi konusunda anlamlı mesaj içeriyordu 
"İnsanlar daha derin bir şeylere ihtiyaç duyuyor Mutlu, onurlu ve anlamlı bir yaşam, kısacası refah. Bu yolda ekonominin bir engel değil, bir araç olmasını bekliyorlar. 
Yaşam kalitesinin yüksek olduğu toplumlar insan-merkezlidir ve insanlar arasındaki etkileşimin geliştirilmesine önem verir. 
Yayalar, boş zaman, bireyleri ifade eden kentsel alan tasarımları sayesinde insanlar konserler, festivaller ya da yalnızca açık havada alışveriş ederken rastlaşmak gibi birçok yapıcı ve tatmin edici yollarla bir araya gelebilirler. Yerel yapıdaki ekonomilerde 'insani ölçek' daha baskındır. 
İlişkileri güçlendirmek zaman ister ve başta iş olmak üzere, çağdaş yaşamın 'zaman hırsızlarının' çoğunu hapsetmeyi gerektirir. Bazı Avrupa ülkelerinde yaşanan deneyimler, haftada 40 saat çalışmanın yıkılamaz bir tabu olmadığını, bu uygulama değiştirilse insanların evlerine erken dönüp, daha uzun hafta sonu tatili yapıp çocuklarıyla veya dostlarıyla birlikte zaman geçirebileceğini göstermiştir. 
Toplumun daha çılgın yaşamlar sürmekten başka bir işe yaramayan zaman kazandırıcı cihazlar yerine, daha basit olan ama yine de zaman kazandıran yaşam biçimlerini tercih etmesi gerekir." 
Sağlıklı ve mutlu yıllar... 



</TEXT>
</DOC>
