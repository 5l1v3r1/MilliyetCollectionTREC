<DOC>
<DOCNO> 402938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/spor/spo05.html </URL>
<DATE> 2005/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Diploma UEFA'nın ağzında 
</HEADLINE>
<TEXT>


İki günlük kurslarla teknik direktörlük belgesine sahip olmak tarihe karışıyor. Bundan böyle Süper Lig'de takım çalıştırmak isteyen her hoca, UEFA pro-lisans almak zorunda kalacak 

Halil ÖZER 


Son yıllarda teknik direktör kalitesizliğinin en üst düzeye çıkması üzerine UEFA devrim niteliğinde bir karar aldı. Artık iki günlük kurslarla teknik direktörlük belgesine sahip olmak tarihe karıştı. Süper Ligde takım çalıştırmak isteyen her hoca bundan böyle UEFA pro-lisans almak zorunda kalacak. 
UEFA tarafından son derece titiz bir şekilde hazırlanan bu proje bu birliğe üye olan tüm ülkelerde uygulanacak. Özellikle teknik direktörlerin öncelikle alt yapılarda çalışması gerektiğine inanan UEFA, bu durumu pro-lisans almanın en büyük şartı olarak ortaya koydu. Hazırlanan plana göre teknik direktör adayları bu özel lisansları ancak beş yıl boyunca alt yapılarda yapılacak olan çalışmalardan sonra elde edebilecek. 

Hoca gönderdiler 
Türkiye Futbol Federasyonu ise uzun zamandır bu proje için çalışmalarını sürdürüyor. Şu ana kadar hiç su üstüne çıkmamış ancak futbol adına büyük bir devrim yaratacak olan bu proje Fatih Terim'in teknik direktör olmasından sonra hız kazandı. UEFA ise bu konuda Türkiye'yi yakın takibe aldı. Şu anda bu projeyi uygulamayan birkaç ülkeden biri olan Türkiye'ye ayrı bir ilgi gösteren UEFA, çalışmalar için en önemli resmi hocalarından birisi olan İngiliz ve Leeds United'ın eski teknik direktörü Harold Wilkinson'u Türkiye'ye gönderdi. Wilkinson bir haftadır Beylerbeyi Tesisleri'nde Fatih Terim ile birlikte yoğun bir çalışma yapıyor. Projenin alt yapısını Terim ile birlikte hazırlayan Wilkinson bir süre daha Türkiye'de kalacak. 

Kamuran Yavuz görevde 
UEFA öncelikle yeni hocaların yetişmesi için 12 kişilik bir eğitim grubu ve bu grubun başında bir hoca bulunmasını istiyor. Terim yoğun araştırmalar sonucu bu işin başına eski futbolculardan Kamuran Yavuz'u getirdi. Yavuz ise Wilkinson tarafından kısa bir sınava tabi tutuldu. Bu sınavdan başarıyla geçen Yavuz projenin başına resmen getirildi. 
Yavuz'un ekibinde 11 eğitimci daha olacak. Bu eğitimciler yeni teknik direktörleri milli takım alt yapılarında eğitecek. Ancak belli süreden sonra pro-lisans alabilecekler. Ayrıca halen takımlarında görev yapan teknik direktörler de bu sınava tabi tutulacak. Bu hocalar uzun süreli eğitimden geçmeyecek, sadece UEFA tarafından belirlenen sorularla ilgili tezler hazırlayacaklar. 
Federasyon bir yıl içinde bu sistemi uygulamak için tüm olanaklarını seferber edecek. Kamuran Yavuz her ne kadar ekibin başına geçtiyse de, bu organizasyonun tüm sorumluluğu UEFA ve federasyon tarafından Fatih Terim'e verildi. 


</TEXT>
</DOC>
