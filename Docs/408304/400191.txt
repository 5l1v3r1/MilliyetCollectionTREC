<DOC>
<DOCNO> 400191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/yasam/axyas02.html </URL>
<DATE> 2005/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç Pitbull, Türk çocuğu parçaladı 
</HEADLINE>
<TEXT>


Zürih'te kreşe giderken üç Pitbull köpeğin saldırısına uğrayan 6 yaşındaki Süleyman hayatını kaybetti. Vahşi köpeklerin sahibi İtalyan ise tutuklandı 

ZAFER ATAMER Zürih 

İsviçre'nin Zürih kentinde Pitbull cinsi 3 köpek, 6 yaşındaki Türk çocuğuna saldırdı. Yüzünden ve boğazından ağır yaralar alan Süleyman Y. olay yerinde yaşamını yitirdi. Arkadaşlarının gözü önünde can veren Süleyman'a saldıran köpekler iğneyle öldürüldü. 

Yardım helikopterle geldi 
Zürih yakınlarında 5200 nüfuslu Oberglatt kasabasında oturan Türk ailesinin 6 yaşındaki çocukları Süleyman, çocuk yuvasına gitmek üzere sabah 08.45'te evden çıktı. Ancak Süleyman, yuvaya 150 metre kala köpeklerin saldırısına uğradı. Faciaya, yuvadaki diğer çocuklar ve bir öğretmen de tanık oldu. Saldırı sonucu çok kan kaybeden ve ağır yaralanan Türk çocuğu, olay yerine helikopterle gelen ilkyardım ekibinin tüm müdahalelerine rağmen kurtarılamadı. 
Saldırganlıklarıyla bilinen köpeklerin sahibi ile sevgilisi de olaydan sonra tutuklandı. Toplam 6 Pitbull köpeği olduğu bildirilen 41 yaşındaki İtalyan'a çevredekiler büyük tepki gösterdi. 

Polise şik yet edilmişti 
Köpeklerin daha önce de birkaç kişiyi ısırdığı ve sahibinin polise şik yet edildiği belirtilirken, köpeklerin sahibi İtalyan, polise verdiği ifadede, "Biz buraya bir yakınımızı ziyarete geldik. Köpeklerimizi sabah gezisine çıkarmıştık. Ancak onları tutamadık" dedi. 
Hamburg'da 2000'de yine 6 yaşındaki bir Türk çocuğu okul bahçesinde Pitbull cinsi köpeklerin saldırısı sonucu ölmüştü. 




</TEXT>
</DOC>
