<DOC>
<DOCNO> 401882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/ekonomi/eko07.html </URL>
<DATE> 2005/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da at turizmi 
</HEADLINE>
<TEXT>


TJK Başkanı Umur Tamer, Antalya'da kurulacak turistik amaçlı hipodromla, bölgeye Rusya ve İsrail'den turist çekileceğini söyledi 

ŞÜKRÜ ANDAÇ 

Türkiye'de turizmin gözde şehri Antalya, bundan böyle turistik amaçlı bir hipodroma da ev sahipliği yapacak. 
Türkiye Jokey Kulubü TJK Başkanı Umur Tamer, önümüzdeki yıl Antalya'da kurmayı planladıkları hipodromla, at yarışlarını Antalya'ya taşıyacaklarını, buradaki hipodromun en önemli özelliğinin ise gece yarışlarının düzenlenip, tesislerin turistik amaçlı olarak kullanılması olduğunu açıkladı. 
Tamer, kurulacak hipodromla bölgedeki yarışlara Rus, İsrail ve körfez ülkelerinden turistlerin kolaylıkla çekilebileceğini sözlerine ekledi. 

Sekizinci hipodrom 
Son teknoloji ve mimari özelliklerle inşa edilecek yeni hipodromla birlikte, beş yıldızlı standartlarda tesisler de, turistlere paket olarak sunulacak. Türkiye'de şu anda, İstanbul, Ankara, İzmir, Bursa, İzmir, Şanlıurfa ve Elazığ olmak üzere toplam yedi ilde hipodrom var. 
Türkiye'de koşturulan at sayısı ise toplam 5 bin 500. Türkiye'de müşterek bahislerden yıllık 1 milyar dolar cironun yakalandığını belirten Tamer, en büyük sıkıntıların kaçak oyun konusu olduğunu belirtti. Tamer, "Müşterek bahislerde kaçak oyunların hacminin 300 milyon doları aştığını tahmin ediyoruz. Bu durumdan devletin büyük vergi kaybı oluyor" dedi. 

Yurtdışında oyun fırsatı Tarım Bakanlığı'nın Arap atı alanında önemli yatırımları olduğunu söyleyen Tamer, her biri milyon dolarlık yatırımla kurulan ve sayıları 250'yi aşan özel sektör haralarında ise özellikle İngiliz atı üzerine ciddi yatırım yapıldığını iletti. 
Müşterek bahiste ise TJK, 1 milyar dolarlık cironun artması için, önümüzdeki dönemde yeni projeler planlıyor. Yurtdışından Türkiye'ye, Türkiye'den de yurtdışı yarışlara bahis oyunları TJK'nın gündeminde yer alan konular arasında yer alıyor. 


</TEXT>
</DOC>
