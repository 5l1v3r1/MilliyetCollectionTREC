<DOC>
<DOCNO> 404879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/guncel/gun02.html </URL>
<DATE> 2005/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Borçlu belediye için ceza davası 
</HEADLINE>
<TEXT>


Üzerinde tedbir bulunan binaya borcunu ödemeden taşınan Alemdar Belediyesi ile müteahhit Ekşi arasındaki dava yeni bir boyut kazandı 

ŞENOL DEMİRCİ İstanbul 

Alemdar Belde Belediyesi'nin, hizmet binasını yapan müteahhitle arasındaki davası ikinci yılını doldurdu. Tedbir kararına rağmen binayı boşaltmayan belediye, borcu faiziyle birlikte ödemek istemiyor, müteahhit ise ceza davasıyla hakkını arıyor. 
Müteahhit Ekrem Ekşi, 2003'te alacaklarının tahsili için yapımını üstlendiği Alemdar Belde Belediye Başkanlığı binasına, mahkeme kararıyla 2 Temmuz 2004'te tedbir koydurdu. Buna rağmen belediye, 3 Temmuz 2004'te hizmet binasına taşındı. Ekşi, bunun üzerine suç duyurusunda bulundu. 

Borç 3 milyonu aştı 
Ümraniye 2. Asliye Ceza Mahkemesi'nde iki yıldır süren dava, karar aşamasına geldiğinde reddi h kim talebiyle durdu. Savcı, belediye başkanı ve yardımcılarının İcra İfas Kanunu gereğince cezalandırılmalarını istedi. 
Sanıklara son savunmaları için süre tanınan davanın 24 Kasım 2005'teki duruşmasında, davalılar "reddi h kim" talebinde bulundu. Talebin Üsküdar 3. Ağır Mahkemesi'nce incelenmesine karar verildi. Üst mahkeme, dilekçede belirtilen nedenlerin reddi hakim için yeterli olmadığına karar verdi. 28 Kasım 2005'deki duruşmada, itiraz haklarını kulanacaklarını belirten sanık avukatları süre talep etti. Duruşma bu kez 30 Aralık'a ertelendi. 

'Faizsiz öderiz' 
Belediye ile müteahhit arasında süren alacak davası uzadıkça borç katlanarak artmaya başladı. Belediyenin Ekşi'ye olan 962 bin YTL'lik borcu iki yıllık sürenin ardından faiziyle birlikte 3 milyon 173 bin YTL'ye yükseldi. 
Belediye, uzlaşma yolu aradıkları, ancak ilerleme sağlayamadıklarını söylüyor. 962 bin YTL borca karşılık, 3 milyon 173 bin YTL talep edildiğini belirten belediye, "Bu parayı veremeyiz. Mahkeme ve avukat masraflarını karşılamak suretiyle borcu faizsiz olarak ödemek istiyoruz. Karşı taraf buna yanaşmıyor" diyor. 
Kendisine ödeme planı sunulmadığını öne süren Ekşi ise, "Alacaklarımı faizsiz olarak ödemek istiyorlar. Üç yıldır karşılaştığım zararı kim ödeyecek " diyor. 



</TEXT>
</DOC>
