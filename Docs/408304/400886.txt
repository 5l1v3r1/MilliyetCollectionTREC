<DOC>
<DOCNO> 400886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/siyaset/axsiy01.html </URL>
<DATE> 2005/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kerkük elden gider' 
</HEADLINE>
<TEXT>


Irak Türkmen Cephesi Başkanı Sadettin Ergeç, Kerkük'ün Kürt bölgesine bağlanması için 2007'de yapılması beklenen referandumun engellenmesi gerektiğini belirtti 


Kerkük'ün Kürt federal yönetimine bağlanmasını öngören referandumdan tedirginlik duyduklarını belirten Irak Türkmen Cephesi ITC Başkanı Sadettin Ergeç, "Kerkük elden gidebilir" uyarısında bulundu. 
Türkiye ve Mısır temaslarını Milliyet'e değerlendiren Ergeç, Kerkük'ün Kürt bölgesine bağlanması için 2007'de yapılması beklenen referandumun engellenmesi amacıyla Arap partileriyle ortak irade oluşturmaya çalıştıklarını ifade etti. 
Referandumun tüm Irak'ta yapılması gerektiğine dikkat çeken Ergeç, "Kerkük milli bir servettir. Sadece Kerkük'te referandum yapılmasını reddediyoruz. Diğer şehirlerden müthiş bir akın oldu, demografisi değişti. Bu insanlar referanduma katılırsa Kerküklünün istediği sonuç çıkmaz. 2007'ye kadar bunu düzeltmeye çalışacağız" dedi. 
Irak'ın birliğinin sağlanması için Mısır ve Arap Birliği'nin desteğini aldıklarını anlatan Ergeç, "Irak ve Kerkük'ün yalnız bırakıldığını, kaderine terk edildiğini söyledik. Birlik ve beraberliğinin sadece Türkmenlere bırakılmasının hatalı olduğunu anlattık. Arap Birliği, Irak'ın birlik ve beraberliğine bir bütün olarak bakıyor. Irak'ın parçalanmasının Kerkük'ten başlanacağını açık bir dille ifade ettik" diye konuştu. 
Dışişleri Bakanı Abdullah Gül'le görüştüğünü de anımsatan Ergeç, "Türkmenler'e siyasi desteği esirgemeyeceklerini, her konuda yardımcı olacaklarını kesin cümlelerle ifade etti. Ergeç, Türkmeneli Televizyonu'nda, sandığa giden Türkmenlere kendi temsilcilerini seçmeleri için çağrı yapacağını da söyledi" dedi. 

'Tanıma bizi bağlamaz' 
Türkiye'nin Kürdistan bölgesini tanımasının kendilerini bağlamayacağını vurgulayan Ergeç, "Biz kabul etmiyoruz. Eğer bu yaşama geçirilirse Türkmeneli bölgesi nereye gidecek Kürtlerin, memleketim olan Kerkük'ü elimden almadan herhangi bir oluşuma gitmesine şimdilik ses çıkarmayız" diye konuştu. 

Direnişçi örgütle görüştü 

NAMIK DURUKAN Selahaddin 

Irak Cumhurbaşkanı Celal Talabani, "terörist" olarak gördüğü direniş hareketi liderleriyle telefon görüşmesi yaptığını açıkladı. Kürdistan Bölgesi Başkanı Mesud Barzani ile Selahaddin kentinde basın toplantısı düzenleyen Talabani, "Direniş örgütleriyle görüşmeye açığım yönündeki açıklamanız doğru mu " sorusu üzerine şunları kaydetti 
"Irak'ta direniş grupları yok, terör sorunu var. Şu an adını açıklamam ama Irak'ta bu saldırıları yapan en önemli gruplardan biri benimle telefonla temas halinde. Eylemlere son vermeye hazırlandıklarını belirtti. Görüşmeler sürüyor." 


</TEXT>
</DOC>
