<DOC>
<DOCNO> 404993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sondun38.html </URL>
<DATE> 2005/12/20/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Avusturya ve Macaristan arasında tarihi toplantı 
</HEADLINE>
<TEXT>

     Avusturya ile Macaristan arasında üst düzeyde diplomatik işbirliğini öngören ''Lap-Top Diplomatlar Anlaşması'' imzalandı. 
     İki ülkenin hükümet üyeleri, 1918 yılından bu yana ilk kez Viyana'da ortak bir kabine toplantısı yaptı. 
     Toplantıdan sonra Avusturya Başbakanı Wolfgang Schüssel ve Macaristan Başbakanı Ferenc Gyurcsany, ortak basın toplantısı düzenledi. 
     Gyurcsany, ''bundan böyle iki ülke arasında Lap-top Diplomatlar Anlaşması bulunduğunu'' belirterek, ''Bu deyimi bundan sonra sık sık duyacaksınız. Bugün imzaladığımız ve üst düzeyde diplomatik işbirliğini öngören anlaşmayla, diplomatik temsilciliği bulunmayan tarafın diplomatları diğer tarafın diplomatik temsilciliğinde çalışabilecek. Bu yüzden de biz bu işbirliğine 'Lap-top Diplomatlar Anlaşması' ismini koyduk'' dedi. 
     İki ülke hükümetlerinin Viyana'da ortak toplantı yapmalarını, ''Avrupa Birliği'nin genişleme sürecinin ancak komşu ülkeler arasında böylesine sıkı işbirliğiyle başarıya ulaşabildiğinin kanıtı'' olarak değerlendiren Gyurcsany, ''Avusturya'nın yeni bir Avrupa kurma rolünün bulunduğunu'' kaydetti. 
     Gyurcsany, Avusturya ile ulaşım, sınır düzenlemeleri, diplomatik işbirliği ve ticari ilişkileri geliştirmeye yönelik bir dizi ikili anlaşma imzaladıklarını anımsatarak, ''Avrupa Birliği'nin Orta ve Doğu Avrupa'yı yeniden keşfetmesi gerektiğini'' söyledi. 
     Başbakan Gyurcsany, Macar işgücünün serbest dolaşımına ilişkin bir soru üzerine, ''AB ile üyelik anlaşmasını imzalarken bazı yükümlülükler üstlendiklerini, bir yandan insanların özgür çalışma hakkını korurken, diğer yandan üye ülkelerin iş piyasası güvenliğini korumak zorunda olduklarının bilincinde olduklarını'' belirtti. 
     Macar işgücünün serbest dolaşımı için konulan sürenin 1 Mayıs 2006 tarihinde 3 yılını dolduracağını anımsatan Gyurcsany, karşılıklı anlayış ve işbirliğiyle bu süreci tamamlayacaklarını bildirdi. 
     Avusturya Başbakanı Wolfgang Schüssel ise iki ülke hükümet üyelerinin 1918 yılından bu yana ilk kez Viyana'da ortak toplantı yaptıklarını belirtti ve ''Bu toplantımızın kimseye karşı olmadığını belirtmek istiyorum'' dedi. 
     Schüssel, Avusturya-Macaristan İmparatorluğu'nun yıkılmasından sonra, komşu iki ülkenin bugün istikrarlı ve demokratik ülkeler olarak AB içinde Avrupa'nın kalbinde yer aldıklarını ifade etti. Başbakan Schüssel, ''Bugün hükümetler arasında yaptığımız işbirliği toplantısı hiç kimseye karşı değildir. Bu toplantımız Avrupa Birliği'nin dünya politikasındaki rolünün bir kanıtıdır. Bugün birlikte geçirdiğimiz birkaç saat geleceğimiz için yaptığımız çok güzel bir yatırımdır'' diye konuştu. 
     
</TEXT>
</DOC>
