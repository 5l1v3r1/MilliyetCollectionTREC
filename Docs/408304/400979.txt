<DOC>
<DOCNO> 400979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sondun36.html </URL>
<DATE> 2005/12/06/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Ford, eşcinsellerin yayınlarına verdiği reklamları kesiyor 
</HEADLINE>
<TEXT>

     Muhafazakar bir örgütün boykot tehdidi üzerine ABD'nin ikinci en büyük otomotiv firması Ford Motor Şirketi, eşcinsellere hitap eden yayınlara verdiği reklamları keseceğini açıkladı. 
     Muhafazakar Amerikan Aile Derneği, mayıs ayında Ford'un eşcinselleri desteklediğini ileri sürerek şirket aleyhine boykot çağrısında bulunmuştu. 
     Ford yöneticileriyle grup üyelerinin geçen hafta bir toplantı yaptıkları ve toplantı sonrasında Ford Şirketi'nin ürettiği Jaguar ve Land Rover marka otomobil ve jiplerin reklamlarının artık eşcinsellere yönelik yayınlara verilmeyeceği yönünde bir karar alındığı kaydedildi. 
     Ford'un diğer bir birimi olan Volvo'nun reklam stratejisindeyse herhangi bir değişiklik yapılmayacağı ifade edilirken, Ford Motor Şirketi sözcüsü Mike Moran, reklamların kesilmesi kararının boykot tehdidi yüzünden olmayıp, maliyetleri düşürme önlemlerinin bir parçası olarak alındığını ileri sürdü. 
     Amerikan Aile Derneği Başkanı Donald E. Wildmon ise bir açıklama yayınlayarak, karardan tatmin olduklarını belirtti. 
     Wildmon, ''Endişelerimize kulak verdiler ve bu endişelerimiz konusunda harekete geçiyorlar'' dedi. 
     Eşcinsel hakları savunucusu İnsan Hakları Kampanyası adlı grupsa kararı eleştirdi. 
     
</TEXT>
</DOC>
