<DOC>
<DOCNO> 404088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sonspo39.html </URL>
<DATE> 2005/12/16/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Kayserispor - Galatasaray 1-3 maç sonucu 
</HEADLINE>
<TEXT>

     Turkcell Süper Ligi'nde karşı karşıya gelen Kayserispor ile Galatasaray arasındaki mücadele, Galatasaray'ın 3-1'lik üstünlüğü ile tamamlandı. 
     Galatasaray'ın golleri Necati ve Ümit Karan va Cihan'dan gelirken, evsahibi ekibin tek golünü Gökhan attı. 
     
     İLK YARI 

     Karşılaşmanın ilk tehlikeli atağı Kayserispor'dan geldi. 
     1. dakikada Mehmet Topuz'un ara pasıyla ceza alanında topla buluşan Gökhan, müsait pozisyonda olmasına rağmen topu Mondragon'un solundan dışarı gönderdi. 
     9. dakikada Mehmet Topuz, ceza yayı üzerinden topa çok sert vurdu, Kaleci Mondragon, topu güçlükle kornere çeldi. 
     13. dakikada Cihan'ın ara pasıyla cezaalanında topla buluşan Necati, Kayserispor defans oyuncularının ofsayt diye duraklamasından da yararlanarak topu şık bir vuruşla filelere gönderdi. 1-0. 
     22. dakikada Gökhan'ın cezaalanı içinden sert şutunda topu, Mondragon son anda yumruklayarak oyun alanına gönderdi. 
     25. dakikada Necati cezaalanı içinde uygun durumda olmasına rağmen topu auta attı. 
     33. dakikada Necati'nin pasıyla cezaalanı içinde topla buluşan Ümit Karan, topu düzelttikten sonra sert vurdu. Top kalecinin solundan Kayserispor fileleriyle buluştu. 2-0. 
     40. dakikada Necati orta alandan kaptığı topu cezaalanı yayı yakınlarına kadar sürdü. Necati, topu ayağından açınca kalesinden iyi bir zamanlamayla çıkan İvankov, topu ayağıyla uzaklaştırdı. 
     41. dakikada Cihan'ın pasıyla cezaalanı dışında topla buluşan İliç sert vurdu, top az farkla dışarı gitti. 
     Karşılaşmanın ilk yarısı, Galatasaray'ın 2-0 üstünlüğüyle tamamlandı. 
     
     İKİNCİ YARI 

     48. dakikada Fatih'in pasıyla cezaalanı içinde topla buluşan Gökhan sert vurdu, kaleye giden top, Kayserisporlu Rodiç'e çarparak auta gitti. 
     49. dakikada Yordanov'un kullandığı korner atışında topa Gökhan sert vurdu, top direğe çarparak auta çıktı. 
     53. dakikada Yalçın'ın uzun pasıyla cezaalanında topla buluşan Necati'nin vuruşunda top İvankov'da kaldı. 
     57. dakikada Necati orta alandan kaptığı topu Sabri'ye verdi. Sabri'nin cezaalanı içinden sert vuruşunda top, kaleci İvankov'da kaldı. 
     61. dakikada Necati'nin pasıyla topla cezaalanında buluşan Ümit Karan'ın sert şutunda top, direğin dibinden az farkla dışarı çıktı. 
     65. dakikada Kayserispor gole çok yaklaştı. Bu dakikada Mehmet Topuz'un ortasında topa iyi yükselen Gökhan, kafayla topu kaleye gönderdi. Mondragon'u geçen topu Yalçın son anda çıkardı. 
     72. dakikada Galatasaray farkı 3'e çıkardı. Bu dakikada cezaalanında oluşan karambolde Ümit Karan'ın pasında topu iyi değerlendiren Cihan, düzgün bir vuruşla meşin yuvarlağı filelere gönderdi. 3-0. 
     76. dakikada cezaalanında oluşan karambolde Mehmet Topuz'un vuruşunda Mondragon'dan dönen topa, Gökhan sert vurdu, top Galatasaray filelerine gitti 3-1. 
     Karşılaşma, Galatasaray'ın 3-1 üstünlüğü ile sona erdi. 
     
     MAÇTAN NOTLAR... 

     Kayserispor ve Galatasaraylı futbolcular sahaya, üzerinde ''Futbol Lig bayilerde-Kulüpler Birliği Vakfı'' yazılı pankartlarla çıktılar. 
     Karşılaşmayı Galatasaray İkinci Başkanı Ergün Gürsoy ile Futbol Şube Sorumlusu Fatih Gökşen, Kayseri Vali Vekili Tevfik Karabalık, Büyükşehir Belediye Başkanı Mehmet Özhaseki, Kayserispor Kulüp Başkanı Recep Mamur birlikte izledi. 
     Yaklaşık 2 bin civarında polis ve özel güvenlik görevlisinin görev yaptığı karşılaşmanın oynanacağı Kayseri Atatürk Stadı'nın çim zemini üzerine dün akşam naylon branda örtülerek, yağmurdan etkilenmemesi sağlandı. 
     Karşılaşmayı, yaklaşık 6 bin Galatasaray ve 20 bin Kayserispor taraftarı izledi. Galatasaray tribününde maçtan önce ''Söyle Bıçakçı söyle, sen mi istedin böyle '' yazılı pankart açıldı. 
     

Stat Atatürk Hakemler Yunus Yıldırım xxx, A. Turan Ökke xxx, Serkan Akarca xxx Kayserispor İvankov xx, Bülent xx, Muhammet Hanifi xx, Gökhan xxx, Yordanov xx Dk. 79 Ergün x , Johnson xx, Aydın xx, Rodiç xx, Kamber xx Dk. 79 Ragıp x , Mehmet Topuz xxx Dk. 87 Bülent Karaman , Fatih xx Galatasaray Mondragon xxx, Song xxx, Orhan Ak xxx, Yalçın Ayhan xx, Saidou xx, Necati xxx, Ayhan Akman xx, Cihan xx, İliç xx Dk. 84 Marek Heinz , Sabri xx Dk. 90 Uğur , Ümit Karan xxx Dk. 87 Hasan Kabze Goller Dk. 13 Necati, Dk. 33 Ümit Karan, Dk. 72 Cihan Galatasaray , Dk. 76 Gökhan Kayserispor Sarı kartlar Dk. 14 Bülent, Dk. 73 Yordanov Kayserispor , Dk. 74 Ayhan Galatasaray      
</TEXT>
</DOC>
