<DOC>
<DOCNO> 403438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sonspo25.html </URL>
<DATE> 2005/12/14/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Malatyaspor Defans hariç her mevkiyle futbolcu transfer edeceğiz 
</HEADLINE>
<TEXT>

     Malatyaspor Kulübü Futbol Şube Sorumlusu Özcan Kayhan, ligin ikinci devresi için defans hariç her mevkiye futbolcu transfer edeceklerini bildirdi. 
     Özcan Kayhan, AA muhabirine yaptığı açıklamada, transfer çalışmalarını tamamlamak üzere olduklarını, özellikle yurt dışından alınacak oyuncularla ilgili büyük mesafe katettiklerini söyledi. 
     Kayhan, şu bilgiyi verdi 
     ''Yurt dışında bir çok futbolcuyu teknik heyetimize izlettirdik. Başkanımız Hikmet Tanrıverdi, dün Danimarka'dan döndü. Danimarka'da hocalarımızın izlediği ve olumlu rapor verdiği futbolcularla ilgili transfer görüşmeleri yaptı. Bu hafta transfer komitesi olarak oturup karar vereceğiz. Hocalarımızın da fikrini aldıktan sonra, maliyeti çok yüksek olmayan, takıma faydalı olabileceğini düşündüğümüz futbolcuları renklerimize katacağız.'' Savunma oyuncusuna ihtiyaçları olmadığını dile getiren Kayhan, ''Özellikle forvet, forvete dönük orta saha ve kanat oyuncuları üzerinde duruyoruz. Maçlarımıza bakıldığında gol noktalarında büyük sıkıntı yaşadığımız ortada. Bu açığımızı en iyi şekilde kapatacağız'' dedi. 
     
     ''TRABZONSPOR'DAN FUTBOLCU ALMAYACAĞIZ'' 
     Özcan Kayhan, Trabzonsporlu bir kaç futbolcunun transfer edileceği yönündeki haberlerin gerçeği yansıtmadığını, Trabzonspor'un bir kongre sürecinden geçtiğini, yeni yönetim belli olmadan bu kulüpten oyuncu transfer etmenin mümkün olmadığını ifade etti. 
     
</TEXT>
</DOC>
