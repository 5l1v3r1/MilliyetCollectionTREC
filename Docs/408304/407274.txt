<DOC>
<DOCNO> 407274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sondun16.html </URL>
<DATE> 2005/12/28/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Bob Geldof, muhafazakar lidere danışman oluyor 
</HEADLINE>
<TEXT>

     İrlanda kökenli rock şarkıcısı Bob Geldof’un İngiliz Muhafazakar Parti’nin yeni lideri David Cameron’un danışmanı olacağı bildirildi. 
     Dünyada yoksullukla mücadele alanındaki faaliyetleriyle tanınan 54 yaşındaki Geldof’un, 39 yaşındaki Cameron tarafından oluşturulan yeni bir grup olan "küreselleşme ve küresel yoksulluk grubu" hesabına danışman olacağı belirtildi. 
     İskoçya’da temmuzda düzenlenen G-8 zirvesinde yoksul ülkelerin borçlarının silinmesi yararına kararlılıkla mücadele eden Bob Geldof ile ilgili kararın, Cameron’un İşçi Partili Başbakan Tony Blair ile Maliye Bakanı Gordon Brown’a karşı oynaması gereken "siyasi bir koz" olduğu yorumları yapılıyor. 
     Cameron, " Geldof bize izlemek istediğimiz ve kendisinin izlediği bir yola girmemiz için yardımcı olacak etkiyi sağlayacak" dedi ve yeni kuşağın, dünyanın neresinde olursa olsun yoksullar için ilerleme, kendileri için refah istediğini söyledi. 
     Band Aid Trust’ın kurucusu olan Bob Geldof, bu yaz G-8 zirvesinin başlangıcında, dünyayı yoksulluğa karşı seferber etmek amacıyla, aralarında Londra, Philadephia, Versailles’ın da bulunduğu 10 dünya kentinde eş zamanlı dev konserler dizisi Live 8’in organizasyonunu yapmıştı. 
     
</TEXT>
</DOC>
