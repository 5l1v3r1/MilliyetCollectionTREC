<DOC>
<DOCNO> 404100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sontur11.html </URL>
<DATE> 2005/12/16/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Fotoroman gibi banka soygunu 
</HEADLINE>
<TEXT>

     Mustafa ÖZDEMİR DHA 

      ZONGULDAK’ta kimliği belirsiz bir kişi, girdiği bankada iki güvenlik memuru ve bir vezne görevlisinin bulunduğu odadadan deste halindeki 12 bin YTL'yi alıp kapıda bekleyen arkadaşıyla kaçtı. Hırsızların kaçarken düşürdüğü 6 bin YTL banka görevlileri tarafından bulunurken, hırsızlık anı güvenlik kamerası tarafından saniye saniye görüntülendi. 
     Gazipaşa Caddesi'ndeki Yapı Kredi Bankası Zonguldak Şubesi’ne 6 Aralık 2005 tarihinde müşteri gibi gelen hırsız, 5 metrekarelik bir odada bulunan iki güvenlik görevlisi ve bir banka memuruna rağmen Merkez Bankası’na teslim edilmek üzere masa üzerine konulan 6 desteden oluşan 12 bin YTL'yi 12 milyar lira sezdirmeden aldı. Olay güvenlik kamerası tarafından saniye saniye görüntülendi. 25 yaşlarındaki esmer tenli, siyah kazak giymiş ve elinde mont olan hırsız, sakin bir şekilde bankadan dışarı çıktı. Genç hırsız, banka önünde kendisini bekleyen diğer arkadaşıyla birlikte koşmaya başladı. Arkalarına döndüklerinde masanın üzerindeki paraları göremeyen güvenlik görevlileri, hemen hırsızın peşinde koştu. Yaklaşık 500 metre süren kovalamacanın ardından elindeki paranın yarısını düşüren hırsız ve arkadaşı ormanlık alana kaçarak izlerini kaybettirdi. 
     Hırsızlık olayının polise geç intikal etmesi nedeniyle yapılan aramalar bir sonuç vermedi. Polis, kamera görüntülerinden eşkali belirlenen hırsızları yakalamak için araştırmalarını sürdürüyor. 
     
</TEXT>
</DOC>
