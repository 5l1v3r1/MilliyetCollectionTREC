<DOC>
<DOCNO> 405093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sonspo19.html </URL>
<DATE> 2005/12/20/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Konyaspor 'Üç Büyükler'den bazı oyuncularla görüşüyoruz... 
</HEADLINE>
<TEXT>

     Turkcell Süper Ligi'nin ilk yarısını 22 puanla tamamlayan Konyaspor'un, transfer çalışmaları kapsamında Galatasaray, Beşiktaş ve Fenerbahçe'den bazı oyuncularla görüştüğü bildirildi. 
     Konyaspor Kulübü Basın Sözcüsü Güven Öten, AA muhabirine, transfer komitelerinin uzun süredir bazı futbolcuları yakından takip ettiğini belirtti. 
     Lige ara verilmesinin ardından çalışmaların daha da hızlandığını vurgulayan Öten, transferde özellikle sıkıntıların görüldüğü mevkiilere transferler yaparak ikinci yarıda daha başarılı olacaklarını söyledi. 
     Şu anda Galatarasay, Beşiktaş ve Fenerbahçe'den bazı oyuncularla görüştüklerini ifade eden Öten, ''Sıkıntılarımızı çok iyi biliyoruz. Özellikle gol noktalarında son vuruşlarda iyi değiliz. Bu yönde kaliteli oyuncuları renklerimize bağlayacağız. 1 Ocak'tan itibaren transfer bombalarımızı ardı ardına patlatacağız'' dedi. 
     Öten, El Saka ile sözleşmelerini 2 yıl daha uzattıklarını ve başarılı oyuncunun 2008 yılına kadar Konyaspor'da kaldığını anımsattı. 
     Öte yandan, Çarşamba günü Samsunspor ile yapacakları Türkiye Kupası maçı için bugün özel uçakla Samsun'a gideceklerini belirten Öten, bu maçtan galip gelerek yollarına devam etmeyi istediklerini kaydetti. 
     
</TEXT>
</DOC>
