<DOC>
<DOCNO> 406021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sonsiy07.html </URL>
<DATE> 2005/12/23/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Erdoğan'a soru Savcının 13 saat sonra harekete geçmesi tesadüf mü 
</HEADLINE>
<TEXT>

     CHP Antalya Milletvekili Feridun Fikret Baloğlu, Başbakan Recep Tayyip Erdoğan’a, sözleri üzerine Ankara Cumhuriyet Başsavcılığı tarafından başlatılan incelemeyi sordu. 
     TBMM Başkanlığı’na soru önergesi veren Baloğlu, Başbakan Erdoğan’ın, 21 Aralık’ta "Bu, anayasal suçtur bunun için devreye girilmesi lazım" açıklamasından 13 saat sonra, Ankara Cumhuriyet Başsavcılığı’nın inceleme başlattığını kaydetti. 
     İncelemenin, Van Yüzüncü Yıl Üniversitesi Rektörü Prof. Dr. Yücel Aşkın davasıyla ilgili görüş açıkladığı iddiasına dayanarak, YÖK Başkanı Prof. Dr. Erdoğan Teziç, CHP Genel Başkanı Deniz Baykal, TBB Başkanı Özdemir Özok, TÜSİAD YİK Başkanı Mustafa Koç ve ismi açıklanmayan çok sayıda kişiyi kapsadığını belirten Baloğlu, Başbakan Erdoğan’a, şu soruları yöneltti 
     "Ankara Cumhuriyet Başsavcısı’nın, sizin açıklamanızdan yaklaşık 13 saat sonra harekete geçmesinin, tesadüf olarak kabul edilmesi mümkün müdür 
     Rektörler Komitesi’nin 19 Ekim’de yaptığı açıklamanın üzerinden 2 ayı aşkın süre geçtikten sonra, YÖK Başkanı hakkında inceleme başlatılması için Başbakan olarak sizin yargıya talimat vermeniz mi gerekmektedir 
     CHP Genel Başkanı Baykal hakkında, sizin sözleriniz üzerine bir inceleme başlatılmışsa bu uygulamanın, AB ülkelerinde bir benzeri var mıdır 
     Ankara Cumhuriyet Başsavcısı’nın, ’Başbakan ve bazı bakanların da değerlendirmeleri oldu, bu kişilerin de sözlerini inceleyecek misiniz ’ sorusuna, ’Bu, doğru olmaz’ yanıtı vermesi, yargının siyasal baskı altında olduğu şüphelerini doğrulamakta mıdır 
     Başsavcılığın, yalnızca karşı görüşleri incelemesi, iktidarı incelemeyi doğru bulmaması, adalet anlayışıyla bağdaşabilir mi 
     Yargı görevini etkileme iddiasıyla 2 ay sonra sizin sözleriniz üzerine inceleme başlatan Başsavcılık görevlileri hakkında, görevi ihmal iddiasıyla inceleme başlatılması için girişimde bulunacak mısınız " 
     
     TÜSİAD tavır belirlemek için toplanıyor 

     TÜSİAD, Başbakan Recep Tayyip Erdoğan'a karşı nasıl bir tavır takınacağını belirlemeye çalışıyor. 
     Başbakan Erdoğan'ın çağrısı üzerine, savcılık tarafından Yüksek İstişare Konseyi Başkanı Mustafa Koç hakkında başlatılan inceleme konusunda, TÜSİAD yarın bir değerlendirme toplantısı yapacak. 
     Konsey başkanlık divanı toplantısına, TÜSİAD Başkanı Ömer Sabancı'nın yanı sıra, hakkında inceleme başlatılan Yüksek İstişare Konseyi Başkanı Mustafa Koç, eski başkanlar Erkut Yücaoğlu, Tuncay Özilhan, Zekeriya Yıldırım ve Yavuz Canevi katılacak. 
     TÜSİAD, yargıya müdahale etmemek için Cumhuriyet Savcılığı'nın incelemesine ilişkin herhangi bir açıklama yapmayacak. 
     Konuyla ilgili sorulara dün Denizli'den cevap veren Ömer Sabancı, demokratik ortamlarda herkesin görüşlerini beyan edebileceğini vurguladı. 
     Sabancı, "kişiselleşmedikçe, hakaret noktalarına varmadığı sürece, eleştiri de olacaktır, olumlu görüşler de olacaktır. Saygılı ve tahammüllü olmamız lazım" dedi. 
     
     Bakan Şahin iyimser 

     Başbakan yardımcısı Mehmet Ali Şahin ise, TÜSİAD yöneticilerinin açıklamalarının ardından yaşanan gelişmelere ilişkin, ''Türkiye'nin yıllar sonra yakalamış olduğu hem siyasi hem de ekonomik istikrarı olumsuz etkileyecek nitelikte bir tansiyon yüksekliği görmüyorum'' dedi. 
     Tarafların düşüncelerini açıkladıklarını dile getiren Şahin, TÜSİAD Başkanı ve Sayın Koç, bir düşünce açıklaması ortaya koymuştur. Sayın Başbakan da, yargının her türlü müdahaleden masun olması düşüncesiyle bir görüş ifade etmiştir'' şeklinde konuştu. 
     Türkiye'nin demokratik bir ülke olduğunu, herkesin düşüncesini özgürce ifade edebildiğini hatırlatan Başbakan yardımcısı Şahin, ancak Türkiye’de kurallar olduğunu ve herkesin bu kurallar içerisinde görüşlerini söylemesi gerekliliğini vurguladı. 
     TÜSİAD Yüksek İstişare Konseyi Başkanı Mustafa Koç, geçtiğimiz salı günü yaptığı açıklamada Van YYÜ Rektörü Prof. Dr. Yücel Aşkın'a yapılan muameleyi ve uzun gözaltı süresini onaylamanın mümkün olmadığını söylemişti. 
     
</TEXT>
</DOC>
