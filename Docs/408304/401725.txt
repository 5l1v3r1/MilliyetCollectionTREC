<DOC>
<DOCNO> 401725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sonsiy16.html </URL>
<DATE> 2005/12/08/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Mesut Yılmaz Yüce Divan'da... 
</HEADLINE>
<TEXT>

     Eski Başbakan Mesut Yılmaz ve eski Devlet Bakanı Güneş Taner’in "Türkbank ihalesine fesat karıştırmak" suçundan Yüce Divan’da yargılanmalarına devam edildi. 
     Duruşmada, Başbakan Recep Tayyip Erdoğan, CHP Genel Başkanı Deniz Baykal, 9. Cumhurbaşkanı Süleyman Demirel, Devlet Bakanı Ali Babacan ve Maliye Bakanı Kemal Unakıtan’ın tanık olarak dinlenilmesi talepleri reddedildi. 
     Yüce Divan’daki bugünkü duruşmaya, sanık Mesut Yılmaz, avukatları Uğur Alacakaptan ve Aydın Metin katıldı. Sanık Güneş Taner’in katılmadığı duruşmada, Taner’in avukatı Ömer Lütfü Afşar hazır bulundu. 
     Yüce Divan Başkanı Tuğcu, müdahil vekilinin CHP Genel Başkanı Deniz Baykal’ın, Taner’in avukatının ise 9. Cumhurbaşkanı Süleyman Demirel, Başbakan Recep Tayyip Erdoğan, Devlet Bakanı Ali Babacan ve Maliye Bakanı Kemal Unakıtan’ın tanık olarak dinlenilmeleri taleplerini reddedildiğini bildirdi. 
     Yüce Divan’a ihbar mektubu gönderen Ahmet Büyükkaya’nın tanıklığından vazgeçilmesine karar verildiğini belirten Tuğcu, geçen duruşmada zorla getirilmesine karar verilen tanık Hayyam Garipoğlu’nun tekrar zorla getirilmesine karar verildiğini bildirdi. 
     Tuğcu, duruşmanın 2 Şubat 2006’ya bırakıldığını kaydetti. 
     
</TEXT>
</DOC>
