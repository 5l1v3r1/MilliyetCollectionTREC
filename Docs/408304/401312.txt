<DOC>
<DOCNO> 401312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sondun33.html </URL>
<DATE> 2005/12/07/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Japonya, bir kez daha 'derin pişman' 
</HEADLINE>
<TEXT>

     Japonya'nın yeni Dışişleri Bakanı Taro Aso, İkinci Dünya Savaşı boyunca Asya ülkelerinin çektiği ''acılardan'' dolayı Japonya'nın ''derin pişmanlığını'' yineledi. 
     Bu ülkeleri, Japonya'nın 1945'ten bu yana barışçı tutumunu göz önünde tutmaya davet eden Taro Aso, Malezya'da yapılacak ve Çin ile Güney Kore'nin de hazır bulunacağı ASEAN zirvesine birkaç gün kala başkent Tokyo'da düzenlediği basın toplantısında, ''Japonya'nın geçmişte Asya'da çok acı çektirdiğinin bilincindeyim, özellikle de Kore ve Çin halklarına. Japonya'nın bir komşu olarak onların gözünde, derin pişmanlık duymaya devam etmesinin gerekli olduğunu düşünüyorum'' ifadesini kullandı. 
     Aso, ''Ancak, aynı zamanda Kore ve Çin halklarının, Japonya'nın son 60 yılda kat ettiği yolu dikkate alarak bu meseleyi ele almalarını umuyorum'' dedi. 
     Japonya Başbakanı Juniçiro Koizumi'nin 2001'de iktidara gelmesinden sonra sürekli olarak Yasukuni Tapınağı'nı ziyaret etmeye başlaması Çin ve Güney Kore'nin tepkisini çekiyor. 
     Yasukuni Tapınağı'nda anılan eski askerler arasında, İkinci Dünya Savaşı dönemi Japonya Başbakanı Hideki Tojo'nun da aralarında olduğu 14 savaş suçlusu da bulunuyor. 
     Tapınağa sık sık ziyaretin eden Koizumi ise tapınağa savaşlarda ölenlere saygısını sunmak ve barış için dua etmek amacıyla gittiğini ileri sürüyor. 
     
</TEXT>
</DOC>
