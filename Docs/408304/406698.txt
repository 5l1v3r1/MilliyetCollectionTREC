<DOC>
<DOCNO> 406698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/soneko41.html </URL>
<DATE> 2005/12/26/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
OYAK, Erdemir için 1.6 milyar dolarlık kredi sağladı... 
</HEADLINE>
<TEXT>

     OYAK Genel Müdürlüğü'nden yapılan açıklamaya göre, Erdemir ihalesinin kazanılması ve satışın Özelleştirme Yüksek Kurulu'nca onaylanmasının ardından, 23 Aralık Cuma günü itibariyle OYAK, önde gelen bankalardan oluşan seçkin bir grup ile 1.6 milyar dolarlık bir ''satınalım finansman'' anlaşmasını da sonuçlandırdı. 
     Açıklamada, yapılan anlaşmanın, bu kredinin yüzde 100 OYAK iştiraki olarak yeni kurulan ATAER şirketi aracılığı ile kullanılarak, Erdemir'in özelleştirilen hisselerinin satın alınmasını öngördüğü ifade edildi. 
     Bu finansman anlaşmasının Türkiye'de halen sürmekte olan özelleştirmelere yönelik olarak Türk finans piyasalarında gerçekleştirilen ilk uzun vadeli ''satınalım'' finansman anlaşması olduğu vurgulanan açıklamada, şöyle denildi 
     ''Anlaşmanın tamamı, seçkin bir grup yabancı banka tarafından taahhüt underwrite edilmiştir. OYAK, ülkemizde ilk kez imzalanan en uzun vadeli bu satınalım finansman anlaşmasıyla, 3 yılı ödemesiz toplam 10 yıl vadeli ve çok düşük fiyatlandırılmış bir finansman paketini sağlamıştır. 
     OYAK Türkiye'nin en büyük ilk özel emeklilik fonudur ve Türkiye'nin ikinci en büyük endüstri kuruluşu Erdemir'i bünyesine katmakla OYAK Grubu, ülkemizin en büyük endüstri gruplarından biri olmaktadır.'' OYAK'ın uluslararası tanınmış kuruluşlarla başarılı ortaklıklarının bulunduğu hatırlatılan açıklamada, iştiraklerinin çimento ve otomotiv sektörlerinde önemli pazar paylarına sahip olduğu belirtilerek, şöyle denildi 
     ''Geçtiğimiz yıl enerji üretim sektörüne de başarılı bir giriş yapmıştır. Bankacılık ve sigortacılık sektörlerinde önde gelen iştirakleri vardır. OYAK, aynı zamanda hem Moody's hem de Standard and Poors'dan ülke derecelendirilmesine eşit kredi notu almış olan ilk ve tek Türk kuruluştur.'' 
     
</TEXT>
</DOC>
