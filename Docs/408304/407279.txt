<DOC>
<DOCNO> 407279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sondun21.html </URL>
<DATE> 2005/12/28/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Financial Times Ümit Boyner Türkiye'nin imajını değiştirecek 
</HEADLINE>
<TEXT>

     Türkiye’nin Avrupa’daki kötü imajının Ümit Boyner tarafından yürütülecek 10 yıllık kampanya ile değiştirilebileceği bildirildi. 
     Ekonomi gazetesi Financial Times, "Şirketler, Türkiye’nin kötü şöhretini yok etmeyi amaçlıyor" başlıklı haberinde Türkiye’nin Avrupa’daki imajını değiştirmek için TÜSİAD’ın 10 yıllık bir kampanya başlattığını bu kampanya yürütmesi için Boyner Holding Yönetim Kurulu üyesi Ümit Boyner’in görevlendirildiğini yazdı. 
     İngiliz gazetesi, "Oliver Stone, Gece Yarısı Ekspresi fazla dramatize ettiği için bir yıl önce özür dilemiş olabilir ancak şiddetli görüntüler hala dünyanın Türkiye’ye ilişkin görüşünü etkiliyor ve filmde çizilen portre Türkleri üzmeyi sürdürüyor" diye yazdı. 
     
     AVUSTURYA, ALMANYA VE FRANSA ÖNCELLİKLİ ÜLKELER 

     "Ümit Boyner’in istediği olursa ’yabancı’ algılaması değişebilir" diyen gazete, Avusturya, Almanya ve Fransa’nın kampanyanın öncellikli ülkeleri olduğunu belirtti. 
     TÜSİAD girişiminin Türk hükümetinden bağımsız olduğunu belirten gazete, Erdoğan hükümeti için "Bazen iç gelişmelerin zarar veren etkilerine kayıtsız gibi görünüyor" ifadesini kullandı. 
     Türkiye’nin en ünlü yazarının Türklüğe "hakaret"ten dolayı yargılandığını belirten gazete, Türkiye-İsviçre maçındaki kavganın Türk milli takımının 2010 dünya kupasına katılmaktan men edilmesine yol açabileceğini belirtti. 
     Gazete "Hükümet de, bazı İslamcı yerel yetkililerinin içki satışını yasaklama girişimlerini desteklemediği konusunda vatandaşları iknaya çabalıyor" ifadesini kullandı. 
     
     GECE YARISI EKSPRESİ’NİN ZARARI ŞAŞIRTICI 

     Financial Times’e konuşan Ümit Boyner de, "Bizim hedefimiz iş dünyası veya siyasi liderleri değil, Avrupa’daki seçmenler. Bizim sorunumuz orada. Gece Yarısı Ekspres’in verdiği zarar şaşırtıcı. İnsanlar hala onu hatırlıyorlar" dedi. 
     Polis şiddetinin küresel bir sorun olduğunu ve Türkiye’deki durumun başka yerlerden daha kötü olmayabileceğini belirten Boyner, Türkiye’nin portresinin daha çok "hatalarıyla" çizilmesinden yakındı. 
     Belki en zor işin Avrupalıların Müslüman Türkiye’yi eşit olarak kabul etmesi olacağını ifade eden Boyner, "İslam, Türkiye ile ilgili en önemli yaşam olgusudur. Ancak bizler, Müslüman olup da batı dünyası ve demokrasi anlayışı ile entegre olunabileceğine çok iyi bir örneğiz" diye konuştu. 
     Orhan Pamuk davasına da değinen Boyner, "Onun çok büyük bir taraftarı değilim ancak dava çok zarar veriyor. Bugünkü Türkiye’de görüşleri nedeniyle birinin yargılanması çok zararlı" ifadesini kullandı. 
     
</TEXT>
</DOC>
