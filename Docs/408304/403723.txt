<DOC>
<DOCNO> 403723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sonsiy14.html </URL>
<DATE> 2005/12/15/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Dışişleri Irak seçimlerinin adilliğine gölge düşmemeli 
</HEADLINE>
<TEXT>

     Dışişleri Bakanlığı, Irak’ta genel seçimlerin adil ve şeffaf biçimde yürütüldüğüne gölge düşmemesinin, siyasi sürecin sağlıklı biçimde ilerlemesi bakımından büyük önem taşıdığını belirtti. 
     Bakanlıktan yapılan yazılı açıklamada, seçimlerin Irak’taki siyasi sürecin önemli bir aşamasını oluşturacağına işaret edilerek, "Seçimlerin Irak halkı için olumlu sonuçlar doğurmasını temenni ediyoruz" denildi. 
     Açıklamada, 30 Ocak’taki seçimleri ağırlıklı olarak boykot eden Iraklı grupların bu kez seçime katılacak olmalarının, Irak nüfusunu oluşturan bütün kesimlerin yeni mecliste daha geniş şekilde temsil edilmesine imkan sağlayacağına dikkat çekildi. 
     Seçimlerin ardından kurulacak Irak Meclisi’nin, anayasanın değiştirilmesi, ülkenin idari yapılanmasının düzenlenmesi gibi, Irak’ın geleceği için hayati önemde sorumluluklar yükleneceğinin anımsatıldığı açıklamada, "Irak parlamentosunun yeni üyelerine, toplumun bütün kesimleriyle en geniş şekilde uzlaşma sağlanması suretiyle gerçekleştirmeleri beklenen bu tarihi görevlerinde başarılar diliyoruz" ifadesi kullanıldı. 
     Bakanlık açıklamasında şöyle denildi 
     "Seçimlerin adil ve şeffaf biçimde yürütüldüğüne gölge düşmemesi, siyasi sürecin sağlıklı biçimde ilerlemesi bakımından büyük önem taşımaktadır. Seçmen kütüklerinin hazırlanmasında ve oy verme işlemlerinde yaşandığı aktarılan usulsüzlük vakalarının ve iller arasında seçmen nakledilmesine dair iddiaların Irak makamlarınca titizlikle inceleneceğini ümit ediyoruz. Seçim sonuçlarının meşruiyeti ve siyasi sürecin sağlıklı işlemesi için bu konudaki şüphelerin giderilmesi önem taşımaktadır. Bunu izlemeye devam edeceğiz. 
     Irak’ın dostu ve komşusu Türkiye, bugüne kadar ayrım gözetmeksizin Iraklı bütün gruplarla karşılıklı güvene dayalı diyalog tesis etmeye öncelik vermiş ve siyasi geçiş sürecini başından bu yana kuvvetle desteklemiştir. Türkiye, bu anlayışını önümüzdeki dönemde de sürdürecek, dost ve kardeş Irak halkı ve hükümetinin her alanda yanında olmayı sürdürecektir." 
     
</TEXT>
</DOC>
