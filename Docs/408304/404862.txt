<DOC>
<DOCNO> 404862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/dunya/axdun01.html </URL>
<DATE> 2005/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un arka bahçesi karşıtlarıyla doldu 
</HEADLINE>
<TEXT>


Venezüella, Brezilya, Arjantin ve Uruguay'ın ardından Bolivya'da da başkanlık seçimini solcu ve ABD karşıtı aday Evo Morales kazandı 

DIŞ HABERLER SERVİSİ 


ABD'nin arka bahçesi olarak adlandırılan Latin Amerika ülkelerinde, ABD karşıtı politikalar benimseyen solcu liderler birer birer iktidara geliyor. Brezilya, Arjantin, Uruguay ve Venezüella'nın ardından Bolivya'da da önceki gün yapılan devlet başkanlığı seçimini, ABD karşıtı görüşleriyle bilinen solcu Evo Morales kazandı. ABD karşıtı kervana gelecek yıl yeni ülkelerin katılmasına ve Şili, Meksika, Peru, Kosta Rika, Kolombiya, Nikaragua ve Ekvador'da yapılacak seçimlerin solcuların zaferiyle sonuçlanmasına kesin gözüyle bakılıyor. 

Yeni bir dönem 
Bolivya'daki seçimde resmi olmayan sonuçlara göre oyların yarısından fazlasını alan Morales, ülkesinde yeni bir devir başlatacağı mesajını verdi. "Bolivya'nın eşitlik, adalet, dürüstlük, barış ve sosyal dağılım esaslarının temel tutulacağı yeni tarihi, yarından itibaren gerçek anlamda başlıyor" diyen Morales, Güney Amerika'nın en büyük ikinci petrol rezervine sahip ülkesinde doğal kaynakları kamulaştırmaya çalışacağını söyledi. Bolivya'nın, yerli ilk devlet başkanı olan Morales, ABD'nin, Güney Amerika'daki en büyük muhalifi olan Venezüella Devlet Başkanı Hugo Chavez'i örnek alıyor. 1990'larda IMF'nin teşviki ile neoliberal hükümetlerin iktidar olduğu Güney ve Orta Amerika'nın artık yeni bir aşamaya girdiğini belirten AFP'nin derlemesine göre, bölgede Solun iktidar olduğu ve olması beklenen ülkeler şunlar 

Solcu iktidarlar 
Brezilya Luiz İnacio Lula da Silva, eski sendikacı. Gelecek yıl ekimde yapılacak seçimin favorisi. 
Arjantin Nestor Kirchner. 
Şili Sosyalist aday Michelle Bachelet başkanlık yolunda. 
Venezüella Hugo Chavez, yeniden seçileli çok olmadı. 
Bolivya Evo Morales, önceki gün seçildi. 
Uruguay Tabare Vazquez, Chavez'in yakın arkadaşı. 

Sol favori 
Peru Nisan 2006'daki seçimi Solcu kadın aday Lourdes Flores'in kazanması bekleniyor. 
Meksika Gelecek yıl temmuzda seçim var, Meksiko Belediye Başkanı Solcu Andres Manuel Lopez Obrador favori. 
Nikaragua Kasımdaki seçimi Marksist Sandinista lideri eski devlet başkanı Daniel Ortega kazanabilir. 
Kosta Rika şubatta, Peru nisanda, Kolombiya mayısta seçime gidecek ve buralarda da solcular en büyük favori. 


</TEXT>
</DOC>
