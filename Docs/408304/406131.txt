<DOC>
<DOCNO> 406131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sonyas13.html </URL>
<DATE> 2005/12/23/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Tom ve Jerry de çocuklar için zararlı 
</HEADLINE>
<TEXT>

     
     Zafer Sel 
     
Bakırköy Ruh Sağlığı ve Sinir Hastalıkları Hastanesi 13. Psikiyatri Kliniği Şefi ve Başhekim Yardımcısı Doç. Dr. Kemal Sayar, "Pek çoğumuz çocukların şiddet içeren filmleri ya da haber programlarını izlememesi gerektiğini düşünürüz, ama aynı hassasiyeti masum çizgi filmler konusunda göstermeyiz" dedi. 
     Sayar, AA muhabirine yaptığı açıklamada, medyadaki şiddetin izleyiciler üzerindeki etkisinin yıllardır süregelen, bitmeyen bir tartışma konusu olduğunu ifade ederek, özellikle çocukların televizyon karşısında yetişkinlere oranla daha korunmasız olduklarını söyledi. 
     Çocukların, 3-4 yaşından başlayarak 12-13 yaşına kadar, günde ortalama 1-2 saat çizgi film izlediklerini ifade eden Sayar, çocukların ve gençlerin, erişkinler için hazırlanan televizyon programlarını da izlemeleri halinde yoğun şiddet bombardımanı altında kaldıklarını vurguladı. 
     
     "ŞİDDET GÖRÜNTÜLERİNİN ÇOCUKLAR ÜZERİNDEKİ ETKİSİ... 
     Doç. Dr. Sayar, çocukların, gözlemleyerek öğrenme yoluyla, televizyonda izledikleri saldırgan tutum ve davranışları içselleştirdiklerini ifade ederek, şöyle konuştu 
     "Şiddetin, çekici bir karakter tarafından gerçekleştirilmesi, ödüllendirilmesi, haklı kılınması, şiddet eylemlerinin gerçekçi olması ve şiddeti takip eden görünür yaptırımların olmaması, şiddet öğrenimini artıran belli başlı etmenlerdir. Bilişsel duyarsızlaşma, saldırganlığı, daha kabul edilebilir bir olguya dönüştürür. Medyada sürekli olarak şiddet içerikli görüntülerin yer alması, saldırgan davranışa karşı duygusal tepkiyi azaltır ve şiddete karşı kayıtsızlığa neden olur. Çocuklar kurmaca ve gerçek arasındaki farkı çoğu kez yetişkinler kadar kolay algılayamamaktadırlar. Bu nedenle, televizyon ekranından izledikleri şiddet, dünyanın şiddet dolu, saldırgan ve güvenilmez olduğunu düşünmelerine yol açar. Şiddet kurbanı olmaktan korkan bazı çocuklar, bu korku nedeniyle, başkalarına saldırgan tepkiler verebilirler." Saldırgan çocukların, şiddet ve saldırganlık içeren programları izlemeyi tercih ettiğini belirten Sayar, "Bu tercihin altında yatan motivasyon, kendi saldırganlıklarını haklı gösterme çabasıdır. 
     Edinilmiş saldırgan alışkanlıklar, medyada yayınlanan şiddet içerikli sahneleri gördükçe pekişir. Saldırgan imgeler eyleme geçme öncesi gerekli bir süreç olan uyarılmayı sağlar. Uyarılmışlık hali de saldırgan davranma ihtimalini artırır" diye konuştu. 
     
     "TOM VE JERY MASUM DEĞİL" 
     Sayar, medyadaki şiddetin, çocuklar üzerinde doğrudan ve tek başına belirleyici etkiye sahip olmadığına dikkat çekerek, sözlerine şöyle devam etti 
     "Kitle iletişim araçları, şiddet konusu davranışlara ancak katkıda bulunabilir. Toplumumuzda şiddet kültürünü besleyen pekçok etken vardır ki bunların başında eğitim eksikliği ve sosyo-ekonomik nedenler gelmektedir. Araştırmalar, ebeveynlerin medyadaki şiddete karşı takındıkları tutumların, medyadaki şiddetin çocukların üzerindeki olumsuz etkisini hafifletebildiğini göstermiştir. Medyadaki şiddetten bahsederken belirtilmesi gereken önemli nokta, hangi programların şiddet içerdiğidir. Pekçoğumuz çocukların şiddet içeren filmleri ya da haber programlarını izlememesi gerektiğini düşünürüz, ama aynı hassasiyeti masum çizgi filmler konusunda göstermeyiz. Oysa burada başka bir tehlike baş gösteriyor. Örneğin, Tom ve Jerry tüm bir film boyunca birbirlerini yiyor, kafalarını yüzlerce kez tavana çarpıyor, vücutlarının üzerinden tanklar geçiriyorlar. Fakat sonuçta bir şey olmuyor. Ve bu sonuçsuz şiddet, çocukların hafızalarında, yumruklanan ya da yüksekten atılan canlıların bir silkelenip yeniden hayata dönebilecekleri yönünde bir mesaja dönüşüyor." Doç. Dr. Sayar, bir insan tüm hayatı boyunca birkaç ölüm olayı görebileceğini, ancak televizyonda her gün onlarca ölüm olayına tanık olduğuna işaret ederek, sözlerini şöyle tamamladı 
     "Bu tip programlar suçun nasıl işleneceğinin tekniğini de öğretmekte ve yaymaktadır. Bazı hukukçulara göre, 5 yaşındaki bir çocuk, her gün televizyon programlarını seyrettiği takdirde, 15 yaşına geldiğinde 18 bin cinsel taciz, saldırı, kavga ve işkence yolu öğrenmiş olmaktadır." 
     
</TEXT>
</DOC>
