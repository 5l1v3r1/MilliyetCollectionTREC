<DOC>
<DOCNO> 407416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sontur23.html </URL>
<DATE> 2005/12/28/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Ünlülerin başı 2005'te dertten kurtulmadı 
</HEADLINE>
<TEXT>

     
     Funda Kılıçerli 
     
Müzik, sahne ve podyum dünyasının tanınmış isimleri, çeşitli konular nedeniyle 2005 yılında adliye ve polis merkezlerinin yolunu tuttu. 
     AA muhabirinin derlediği bilgilere göre, manken Tuğba Özay, Üsküdar’daki evinde Kürşat Yılmaz ile gözaltına alındı. Özay, bir gün sonra İstanbul Organize Suçlar Şube Müdürlüğü’nden serbest bırakıldı. 
     Özay, daha sonra Kürşat Yılmaz’ı Üsküdar’daki evinde sakladığı iddiasıyla 4 yıla kadar hapis cezası istemiyle hakkında Üsküdar 3. 
     Asliye Ceza Mahkemesi’nde açılan davada ifade verdi. 
     Kürşat Yılmaz ve adamlarına yönelik İstanbul Cumhuriyet Başsavcılığı’nca yürütülen soruşturma kapsamında "Asena" takma adıyla tanınan oryantal Onur Çakmak’ın "müşteki", İbrahim Tatlıses, Tuğba Özay ve "Alişan" olarak bilinen şarkıcı Serkan Burak Tektaş’ın da "şüpheli" sıfatıyla ifadeleri alındı. 
     Soruşturmayı tamamlayan savcılık, Tatlıses ve Özay’ın da aralarında bulunduğu 42 kişi hakkında 2 ile 307 yıl arasında değişen hapis cezaları istemiyle dava açtı. "Alişan" hakkındaki soruşturma dosyası ise ayrıldı. 
     "Asena" ayrıca, İbrahim Tatlıses’in "tehdit" suçundan 9 aya kadar hapis cezası istemiyle İstanbul 3. Sulh Ceza Mahkemesi’nde yargılandığı davada "müşteki" olarak ifade verdi. 
     
     GAMZE ÖZÇELİK’İN TECAVÜZ İDDİASI 
     Oyuncu Gamze Özçelik, kendisini ilaçla uyutup tecavüz ettiği iddiasıyla eski basketbolcu Gökhan Demirkol hakkında Kadıköy Cumhuriyet Başsavcılığı’na suç duyurusunda bulundu. Soruşturma kapsamında Özçelik ve Demirkol’un ifadeleri alındı. Demirkol, daha sonra tutuklanarak cezaevine konuldu. 
     İşadamı Kaya Çilingiroğlu ile şarkıcı Petek Dinçöz arasında bir vakfa yapılan bağışla ilgili olarak çıkan tartışma adliyeye taşındı. 
     Çilingiroğlu ile Dinçöz, karşılıklı açıklamaları nedeniyle birbirleri hakkında suç duyurusunda bulundu ve açılan soruşturmalar kapsamında ifade verdi. 
     Dinçöz ayrıca, bir klibinde hemşire kıyafeti giymesi nedeniyle posterlerini yakıp hakaret içeren sözler söyleyerek kişiliğine saldırdıklarını öne sürdüğü kişiler hakkında İstanbul Cumhuriyet Başsavcılığı’na suç duyurusunda bulundu. 
     Şovmen Mehmet Ali Erbil’in 34 MAT 25 plakalı otomobiline Ayazağa Cendere yolunda kimliği belirsiz kişi ya da kişilerce silahla ateş açıldı. Olay sırasında Erbil’in şoförü tarafından kullanılan araca, 1 kurşun isabet etti. Olayın ardından Erbil’in Sarıyer İlçe Emniyet Müdürlüğü Asayiş Büro Amirliği’nde bilgisine başvuruldu. 
     
     ARAÇLARI ÇALINDI 
     Şarkıcı Hakan Altun’un lüks cipi, Sarıyer’de program yaptığı restoranın önünden çalındı. Restorandan çıktıktan sonra aracının çalındığını fark eden Altun, Tarabya Polis Merkezi’ne giderek olaya ilişkin ifade verdi. 
     İbrahim Tatlıses’in Seyrantepe’deki bir oto yıkayıcısından çalınan otomobili, 8 gün sonra Esenler İlçe Emniyet Müdürlüğü’ne bağlı ekiplerce Karabayır Mahallesi 733. Sokak üzerinde terk edilmiş olarak bulundu. 
     Oyuncu Şafak Sezer’in, cipinin Dolapdere’de otomobil hırsızları tarafından kaçırılıp, şoförünün başka bir araçla hırsızları takip etmesi sonucu terk edilmesi olayına ilişkin olarak Asayiş Şube Müdürlüğü Oto Hırsızlık Büro Amirliği’nce ifadesine başvuruldu. 
     Sanatçı Sezen Aksu Fatma Sezen Yıldırım , bir internet sitesinde yer alan yazısında kendisine hakaret ettiği iddiasıyla gazeteci Kenan Erçetingöz hakkında, İstanbul 2. Asliye Ceza Mahkemesi’nde açılan davada ifade verdi. Aksu, Erçetingöz’den şikayetçi oldu. 
     Manken Asuman Krause, eski erkek arkadaşı şarkıcı Yaşar İpek’in kendisini tehdit ettiği gerekçesiyle yaptığı suç duyurusu üzerine İstanbul Cumhuriyet Başsavcılığı’nda "müşteki" sıfatıyla ifade verdi. Aynı soruşturma kapsamında Yaşar İpek’in de "şüpheli" sıfatıyla ifadesi alındı. 
     Soruşturmayı tamamlayan savcılık, İpek hakkında "hakaret", "tehdit" ve "mala zarar verme" suçlarından 1 yıldan aşağı olmamak üzere hapis cezası istemiyle dava açtı. 
     Telefonla rahatsız edildiği iddiasıyla İstanbul Cumhuriyet Başsavcılığı’na suç duyurusunda bulunan manken Duygu Ulaş, başlatılan soruşturma kapsamında "müşteki" sıfatıyla ifade verdi. 
     Soruşturma kapsamında Ulaş’ı arayan numaraların, 2 bayana ait olduğu ortaya çıktı. Ulaş, bu kişilerle uzlaşma yoluna gitti. 
     
     MANKEN AYŞE HATUN ÖNAL’IN DAVASI DÜŞTÜ 
     Manken Ayşe Hatun Önal, aracıyla çarptığı genç bir kızın yaralanmasına neden olduğu gerekçesiyle İstanbul 5. Asliye Ceza Mahkemesi’nde yargılandığı davada ifade verdi. Önal hakkındaki dava, şikayetçilerin şikayetlerinden vazgeçmeleri üzerine düştü. 
     Seda Sayan ile Nihat Doğan, haklarında "evlenme akdini yapmadan dini tören yapmak" iddiasıyla İstanbul Cumhuriyet Başsavcılığı’nca başlatılan soruşturma kapsamında ifade verdi. Sayan ve Doğan hakkındaki soruşturma, "takipsizlik kararı" ile sonuçlandı. 
     Çelik Erişçi, emekli Binbaşı İhsan Güven ve eşi Sibel Güven’in Tuzla’daki evlerinde öldürülmesi olayına ilişkin 7 sanığın yargılandığı İstanbul 14. Ağır Ceza Mahkemesi’ndeki davada tanık olarak dinlenildi. 
     İzzet Yıldızhan, bir televizyon programındaki sözleri nedeniyle İbrahim Tatlıses’in şikayeti üzerine başlatılan soruşturma kapsamında İstanbul Cumhuriyet Başsavcılığı’nda ifade verdi. 
     Selda Bağcan’ın, son albümünde yer alan ve kaynağına "anonim" yazılan bir eserin kendisine ait olduğunu öne süren bir kişinin suç duyurusu üzerine başlatılan soruşturma kapsamında İstanbul Cumhuriyet Başsavcılığı’nca ifadesi alındı. 
     Gülben Ergen, hakkında "Türk Bayrağı Kanunu’na muhalefet ettiği" iddiasıyla İstanbul Cumhuriyet Başsavcılığı’nca başlatılan soruşturma kapsamında ifade verdi. 
     Mahsun Kırmızıgül’ün, "Sarı sarı" adlı parçanın kendisine ait olduğunu öne süren bir kişinin şikayette bulunması ve bir ticari anlaşmazlık nedeniyle açılan 2 ayrı soruşturma kapsamında İstanbul Cumhuriyet Başsavcılığı’nca ifadesi alındı. 
     Seda Üren, adını kullanarak sahte konser anlaşması yapıp bazı kişi ve işyerlerini dolandırdığını öne sürdüğü bir kadın hakkında İstanbul Cumhuriyet Başsavcılığı’na suç duyurusunda bulundu. 
     Oyuncu Seray Sever, Beşiktaş’ta uçucu madde bağımlısı olduğu öne sürülen çocuklar tarafından taciz edilmesine ilişkin İstanbul Cumhuriyet Başsavcılığı’nca açılan soruşturma kapsamında "mağdur" sıfatıyla ifade verdi. 
     Bir antikacıya bıraktığı eski top mermisinden yapılma lambanın patlaması ve bir kişinin yaralanmasına ilişkin olarak oyuncu Lale Mansur’un, Fatih İlçe Emniyet Müdürlüğü Şehit Tevfik Fikret Erciyes Polis Merkezi’nde ifadesine başvuruldu. 
     
</TEXT>
</DOC>
