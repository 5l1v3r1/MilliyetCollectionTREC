<DOC>
<DOCNO> 400741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sonspo05.html </URL>
<DATE> 2005/12/05/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Tigana, Sergen'i Galatasaray maçına sakladı... 
</HEADLINE>
<TEXT>

     Jean Tigana, Galatasaray derbisini düşünerek, en azından bir devre oynayabilecek durumda olan Sergen Yalçın’ı kadroya dahil etmedi. 
     
     Pancu-Youla tamam... 

     Bir yandan Manisa maçından üç puan almanın hesaplarını yapan Jean Tigana, diğer taraftan gelecek cumartesi günü oynanacak Galatasaray derbisini düşünüyordu. Sabah yapılan ter atma idmanında sorun yaşayan Sergen Yalçın ile özel bir görüşme yapan Fransız çalıştırıcı, Ağrım var, ama 90 dakika olmasa da görev alabilirim'' diyen talebesini riske etmedi. Önümüzde Galatasaray maçı var. Senin sorunsuz olmanı istiyorum'' diyen Kartal’ın hocası, Sergen’i hemen evine gönderdi. Uzun süreli bir sakatlık dönemini geride bırakan Daniel Pancu ile Souleymane Youla ise onsekize girdi. Tigana, her iki oyuncuyu da 66. dakikada oyuna alarak son durumlarını gözlemledi. Pancu ve Youla’nın fiziki açıdan herhangi bir sorunu kalmadığı rapor edildi. 
     
     Tümer Metin belirsiz 

     Zorunlu Sergen-Kleberson değişikliği haricinde Zenit maçının kadrosunu bozmayan teknik heyet Murat, Ali Güneş, Veysel, Rıza ve Mehmet’i de onsekize aldı. Güven, Ramazan, Volkan ve Nail ise kadrodışı kaldı. Sakatlığı nedeniyle Zenit karşılaşmasında da forma giyemeyen Tümer Metin’in durumu belirsizliğini koruyor. Hafta içi yoğun bir tedavi programı uygulanacak olan yıldız hakkındaki son karar, cuma gecesi verilecek. Sağlık sorunları süren Ahmet Dursun, Gökhan ve Tayfur’un Cim Bom’a karşı oynamamaları kesinleşti. Sivasspor maçında Cem Karaca’nın üzerine basarak atılan Ailton ile son dakikada atılan Koray da Sami Yen’de forma giyemeyecek. Manisa maçına ceza sınırında çıkan Ali Tandoğan ise kart görmeyerek hocasını rahatlattı. 

     
</TEXT>
</DOC>
