<DOC>
<DOCNO> 407120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sontur36.html </URL>
<DATE> 2005/12/27/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Atatürk portresini çiğnediği öne sürülen öğretmen hakkında yeni iddialar 
</HEADLINE>
<TEXT>

     DENİZLİ’nin Acıpayam İlçesi'nin Kelekçi Beldesi'nde Atatürk İlköğretim Okulu'nda görevli resim öğretmeni 41 yaşındaki Fadime Demirtaş'ın, öğretmenler odasındaki Atatürk’ün fotoğrafının bulunduğu tabloyu, meslektaşlarının gözü önünde yere atarak çiğnediği iddia edildi. Öğretmenlerin şikayeti üzerine jandarma tarafından bir süre gözaltına alınan, savcılığın res'en soruşturma başlattığı 6 yıllık öğretmen Demirtaş, Adli Tıp Kurumu’na sevkedildi. Adli Tıp Kurumu, derslere türbanla girdiği belirtilen öğretmen hakkında Akli dengesinin yerinde olmaması nedeniyle müşahade altında tutulması’ yolunda ön rapor verdi. Daha önce de hakkında soruşturma açıldığı anlaşılan öğretmen Demirtaş açığa alındı, görevden uzaklaştırıldı. 
     
     KENDİ YAPTIĞI TABLOYU ATATÜRK PORTRESİNİN YERİNE ASMAK İSTEDİ 

     Demirtaş, daha sonra yere attığı Atatürk posterini çiğnemeye başladı. Odada bulunan 4 öğretmenin şaşkın bakışları arasında Atatürk posterini çiğneyen Demirtaş, bu kez yanında bulunan kendi yaptığı manzara resmi olan tabloyu, indirdiği Atatürk posterinin yerine asmak istedi. 
     İlk şaşkınlığı atlatan öğretmenler, Demirtaş’a müdahale ederek tabloyu asmasını engelledi, yere atılan Atatürk posterini alıp, masanın üzerine koydu ve olayı Okul Müdürü Hüseyin Kızıl’a bildirdi. Demirtaş, kendisini engellemek isteyen öğretmen ve müdüre de karşı koydu. 
     
     10 KASIM ANMA TÖRENLERİNE DE İZİN VERMEMİŞ 

     Denizli’de oturan Demirtaş’ın 10 Kasım'da da öğrencilerin okuldaki Atatürk'ü anma törenlerine katılmalarına izin vermeyip, ders yaptığı öğrenciler ve Acıpayam Kaymakamı Numan Hatipoğlu tarafından doğrulandı. Olayı yaşayan öğrenciler, öğretmenin sınıftan Atatürk resmini ve Gençliğe Hitabesi’ni söküp bodruma kaldırdığını, törenlere ve derslere türbanlı girdiğini, nöbetçi olduğunda Andımız’ ve İstiklal Marşı’nı okutturmadığını, 10 Kasım törenlerine katılmalarına izin vermediğini söyledi. Öğrenciler, öğretmenin Okul Müdürü Hüseyin Kızıl’la da İstiklal Marşı’na türbanla katılması yüzünden tartıştığını dile getirdi. 
     
     ŞİKAYETLERE RĞMEN UZAKLAŞTIRILMAMIŞ 

     CHP Denizli İl Başkanı Ali Rıza Ertemur, Acıpayam İlçesi’ne bağlı Kelekçi Beldesi’nde, Atatürk portresini duvardan indirip çiğnediği iddia edilen öğretmen F.D’nin, hakkında defalarca şikayet olmasına rağmen, görevden uzaklaştırılmadığını söyledi. 
     Ertemur, düzenlediği basın toplantısında, F.D’nin Atatürk ve Atatürkçülüğe karşı hareketlerinin yeni olmadığını, aldıkları duyumlara göre Cumhurbaşkanı Ahmet Necdet Sezer’e de bir mektup yazarak, "Sizi içimize sindiremiyoruz" dediğini iddia etti. 
     Kelekçi’deki olayın Türkiye Cumhuriyeti’ni ve Atatürk’ü hedef aldığını savunan Ertemur, "Türk toplumunu ortaçağın karanlığına götürmek isteyenler, Kubilay’ın katledilişinin 75. yıldönümünde aynı senaryoyu yeniden oynamak amacındadır. Kelekçi Atatürk İlköğretim Okulu’nda görev yapan F.D. de bu oyunun bir parçası olarak karşımıza çıkmıştır" dedi. 
     F.D’nin psikolojik sorunlarının bulunduğunun iddia edildiğini de kaydeden Ertemur, şöyle konuştu 
     "Hakkında defalarca şikayet olmasına rağmen, F.D. bir türlü görevden uzaklaştırılmamıştır. Bu öğretmen hakkında daha önce de İstiklal Marşı törenlerine türbanıyla geldiği ve 10 Kasım törenlerini protesto etmesi nedeniyle soruşturmalar açılmış. Şimdi en büyük görev, sayın Valimize, Milli Eğitim Müdürümüze ve Cumhuriyet savcılarına düşüyor." Denizli’nin Acıpayam İlçesi’ne bağlı Kelekçi Beldesi’nde, Atatürk İlköğretim Okulu’nda görev yapan F.D’nin, sınıfta asılı Atatürk portresini yere attığı ve üzerine çıkıp çiğnediği ileri sürülmüş, gözaltına alınan öğretmen, jandarmadaki sorgulamasının ardından sevk edildiği adliyede tutuksuz yargılanmak üzere serbest bırakılmıştı. 
     
</TEXT>
</DOC>
