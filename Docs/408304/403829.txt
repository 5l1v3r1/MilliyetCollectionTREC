<DOC>
<DOCNO> 403829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sonyas17.html </URL>
<DATE> 2005/12/15/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
100 dolarlık laptop ihalesi Tayvan firmasının... 
</HEADLINE>
<TEXT>

     Dünya genelinde yoksul çocukların kullanımına yönelik olarak tasarlanan 100 dolarlık dizüstü bilgisayarın üretimini Tayvan'ın Quanta Bilgisayar şirketi yapacak. 
     Bilgisayarı geliştiren ABD'nin Boston kentindeki Massachusetts Institute of Technology MIT Media laboratuvarının web sayfasında yayımlanan açıklamada, ucuz bilgisayar için düzenlenen ihalenin Tayvan şirketine verildiği belirtildi. 
     Yerel medyada çıkan haberlerde, projeyi yürütenlerin 100 dolarlık laptop'un üretimi için Quanta, Compal, Inventec ve Wistron gibi bilgisayar şirketleriyle görüştükleri belirtilmişti. 
     Gelecek yıl üretimine geçilmesi planlanan, ''yeşil makina'' adı da verilen 100 dolarlık dizüstü bilgisayardan yıl sonuna kadar milyonlarca sayıda üretilmesi öngörülüyor. 
     
     FARKLI TASARIM 
     Tasarımı, bilinen dizüstü bilgisayarlardan biraz farklı olacak ve kendi elektriğini yanına yerleştirilen kolun çevrilmesiyle üretecek 100 dolarlık laptop, çeşitli biçimlerde katlanabilecek ve darbeye karşı dayanıklı lastik koruyucuyla çevrelenecek. 
     AC adaptör kablosu aynı zamanda taşıyıcı omuz bandı olan bilgisayar, üretim masraflarının kısılması için günümüzde standart olan işlemci hızından biraz düşük olan 500 megahertz işlemciye sahip olacak. 
     Aynı zamanda acil durumlarda iletişim sağlanabilecek bir araç olarak da kullanılması planlanan bilgisayarın ilk modellerinde güç kaynağı kolunun bir kez çevrilmesiyle 10 dakika yetecek elektrik sağlanabilecek. 
     Kablosuz internet erişimine sahip olacak bu dizüstü bilgisayarlar, yakındaki aynı model laptoplarla doğrudan bağlantıya geçebilecek ve bunlardan birinin internete girişi varsa diğer laptoplar da internete girebilecek. 
     Bilgisayar, çocukların oyun oynayabileceği ve televizyon da izleyebileceği şekilde tasarlandı. 
     
</TEXT>
</DOC>
