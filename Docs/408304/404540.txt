<DOC>
<DOCNO> 404540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/son/sontur05.html </URL>
<DATE> 2005/01/01/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Beyoğlu'nda cinayet... 
</HEADLINE>
<TEXT>

     Yılbaşı dolayısıyla eğlenmek için gittiği Taksim'den dönerken tartıştığı kişilerce bıçaklanan genç öldü, arkadaşı yaralandı. 
     Alınan bilgiye göre, arkadaşları ile eğlenmek amacıyla Taksim'e giden 17 yaşındaki Erkut Ergür ve arkadaşı Tolga Top, evlerine dönmek üzere gece saatlerinde Cumhuriyet Caddesi'nde yürümeye başladı. 
     Bu sırada kendisine bir otomobil çarpan Top, aracın içindeki kişilerle tartışmaya başladı. Daha sonra Top ile yanındaki Ergür, bıçakla yaralandı. 
     Göğsünden ağır yaralanan Erkut Ergür, kaldırıldığı Şişli Etfal Eğitim ve Araştırma Hastanesi'nde yapılan müdahaleye rağmen kurtarılamadı. 
     Taksim Eğitim ve Araştırma Hastanesi'ne kaldırılan Tolga Top'un ise hafif yaralandığı bildirildi. 
     Olaya karışan kişiler ise kaçtı. 
     Polis ekiplerinin, olayın ardından yaptıkları çalışmada durumu şüpheli görülen 1 kişiyi gözaltına aldıkları öğrenildi. 
     
</TEXT>
</DOC>
