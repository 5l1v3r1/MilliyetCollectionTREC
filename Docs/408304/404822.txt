<DOC>
<DOCNO> 404822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sontur29.html </URL>
<DATE> 2005/12/19/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Bayramda açık görüş... 
</HEADLINE>
<TEXT>

     Cezaevlerindeki tutuklu ve hükümlüler, Kurban Bayramı süresince açık görüş yapabilecekler. 
     Adalet Bakanı Cemil Çiçek’in imzasıyla Cumhuriyet başsavcılıklarına, ceza infaz kurumları ile tutukevlerinde Ramazan Bayramı dolayısıyla açık görüş yaptırılmasına ilişkin genelge gönderildi. 
     Genelgeye göre, Adana, Ankara, Antalya, Bakırköy-Metris, Bayrampaşa Kapalı, Bursa E Tipi, İzmir-Buca ve Ümraniye E Tipi Kapalı Ceza İnfaz kurumlarında kalan hükümlü ve tutuklulara 2-9 Ocak 2006 tarihlerinde 8 gün, bütün ağır ceza merkezi ve müdürü bulunan bağlı ceza infaz kurumlarında kalan hükümlü ve tutuklulara 2-8 Ocak 2006 tarihlerinde 7 gün, müdürü bulunmayan bağlı ceza infaz kurumlarında kalan hükümlü ve tutuklulara 2-6 Ocak 2006 tarihlerinde 5 gün açık görüş yaptırılacak. 
     Sayıları ve konumları değerlendirilmek suretiyle, adli suçlardan hükümlü ve tutuklular ile örgütlü suçlardan hükümlü ve tutuklular için ayrı gruplar oluşturulup, her grubun görüş günleri ve saatleri Cumhuriyet başsavcılıkları ile kurum idareleri tarafından tespit edilecek. 
     Bu grupların aynı zamanda ve aynı görüş mahallinde birlikte bulundurulmaması sağlanacak. 
     Kınama cezası dışında disiplin cezası almış ve bu cezası kaldırılmamış hükümlü ve tutuklular, açık görüşten yararlanamayacaklar. 
     
     AÇIK GÖRÜŞ KURALLARI 
     Hükümlü ve tutuklular, belgelendirilmek suretiyle sadece anne, baba, eş, çocuk, torun ve kardeşleriyle görüştürülecekler. 
     Hükümlü ve tutuklular ile görüşmek isteyen kişilerin, akrabalık durumlarını nüfus idarelerinden veya ilgili konsolosluklardan verilen resmi belgelerle ispatlamaları gerekecek. 
     Ancak anne, baba, eş, çocuk, torun ve kardeşi olmayan hükümlü ve tutukluların, üçüncü dereceye kadar olan akrabalarından en çok üç kişiyle, önceden haber verilmesi ve belgelendirilmesi kaydıyla görüşme yapmaları sağlanacak. Ancak bu hüküm ağırlaştırılmış müebbet hapis cezasına hükümlüler hakkında uygulanmayacak. 
     Hükümlü ve tutuklu sayısının, verilen açık görüş günü sayısına bölünmek suretiyle görüş gününe kadar gruplar oluşturulacak. Her grubun görüş günü ve saatleri, ailelerine bildirilmek üzere hükümlü ve tutuklulara tebliğ edilecek. Hazırlanan program, ayrıca koğuşlara ve ziyaretçilerin görebileceği uygun yerlere asılarak her ziyaretçinin, ziyaret gününde ceza infaz kurumuna gelmesi sağlanacak ve izdiham önlenecek. 
     Belirtilen gün ve saatler dışında görüş yaptırılmayacak bir defa görüş yapan hükümlü ve tutuklular ile ziyaretçilere, ikinci defa izin verilmeyecek. 
     Her grubun açık görüşü bittikten sonra, görüş yerinde bulunan hükümlü ve tutuklular, görevliler nezaretinde dikkatli bir şekilde arandıktan sonra koğuş ve odalarına götürülerek burada sayılacak. 
     Kimlikleri, fotoğraflı belgelerle kontrol edildikten ve grup mevcudunun tam olduğunun anlaşılmasından sonra, ziyaretçilerin kurum dışına çıkmasına izin verilecek. 
     İzdihamı, firar ve karışıklıkları önlemek, disiplin ve düzeni sağlamak için Cumhuriyet başsavcılığı ve kurum yönetimi, zabıta ile işbirliği yaparak gerekli her türlü önlemi alacak görüş mahallinde yeteri kadar dış güvenlik görevlisi gözlemci olarak bulunduracak. 
     Açık görüşler, ceza infaz kurumunun oda ve eklentileri dışında, bu iş için ayrılmış özel bölümünde, bulunmadığı takdirde, ceza infaz kurumu müdürünün uygun göreceği yerde yaptırılacak. 
     Açık görüşler, görüş süresi yarım saatten az ve bir saatten fazla olmamak kaydıyla 09.00-17.00 saatleri arasında gerçekleşecek. Ziyaret süresi de görüşmenin fiilen başladığı andan itibaren işleyecek. 
     Ziyaretin, aynı haftada yapılacak kapalı görüş ile çakışması halinde açık görüş yaptırılacak. 
     Açık görüş nedeniyle ziyarete gelen hükümlü ve tutuklu yakınlarına, günün anlam ve önemine yaraşır ikramda bulunulacak. 
     Öte yandan, kamuoyunda yanlış anlaşılma, tartışma ve polemiklere neden olduğundan kapalı ceza infaz kurumlarında açık görüşü izlemek, röportaj yapmak, görüntülemek veya fotoğraf çekmek üzere başvuruda bulunan yazılı ve görsel basın kuruluşları ile mensuplarına izin verilmeyeceği belirtildi. 
     
</TEXT>
</DOC>
