<DOC>
<DOCNO> 407023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sonsiy04.html </URL>
<DATE> 2005/12/27/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Sigara yasağında geri adım 
</HEADLINE>
<TEXT>

     Meclis sağlık alt komisyonu, gelen tepkiler üzerine direksiyonda sigara yasağının kapsamını daralttı. Buna göre, sigara sadece resmi araç sürücülerine direksiyonda yasak olacak. 
     AKP ve CHP'li milletvekillerinin sigara yasağının genişletilmesine ilişkin yasa tekliflerini görüşen Meclis sağlık alt komisyonu, daha önce kabul edilen maddeleri ikinci kez görüştü. 
     İkinci görüşmede sadece resmi araç sürücülerinin direksiyon başında sigara içmesini yasaklama kararı alan komisyon, özel araç sürücülerinin sigara kullanabileceğine karar verdi. 
     Komisyon, özel araç sürücülerinin sadece yanlarında sigara kullanmayan birisi varsa sigara içemeyeceklerinde karar kıldı. 
     
     Mezarlıklarda sigara yasağı yok 
     Alt komisyon daha önce kabul ettiği, 'mezarlıklarda sigara içilmesinin yasak olmasına ilişkin düzenleme'den de vazgeçti. 
     Alt komisyon, 50 metrekareden küçük kahvehanelerin sigara içilen ve içilmeyen bölümler hazırlamasını ise bu kahvehanelerin tercihine bıraktı. Ancak 50 metrakareden büyük kahvehane, lokanta, birahane, otel gibi yerler sigara içenler ve içmeyenler için ayrı yerler hazırlamak zorunda olacak. 
     Alt komisyon daha önce kabul ettiği 'sağlık, eğitim, kültür ve spor hizmeti verilen yerlerin 100 metre yakınında sigara satışı yapılamaz' hükmünde de değişiklik yaptı, mesafe sınırlamasını kaldırdı. 
     alt komisyon, 18 yaşından küçüklerin yanlarında ebeveynleri varken sigara kullanılan bölümlere girmesi durumunda verilecek cezaları da rapordan çıkardı. 
     
</TEXT>
</DOC>
