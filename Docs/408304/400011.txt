<DOC>
<DOCNO> 400011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sonsiy20.html </URL>
<DATE> 2005/12/02/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
''İki CIA uçağı Türkiye'ye indi'' 
</HEADLINE>
<TEXT>

     Kemal Yurteri CNN TÜRK 

Ulaştırma Bakanı Binali Yıldırım, Amerikan İstihbarat Örgütü CIA'e ait uçağın Sabiha Gökçen Havaalanı'na bir değil, iki kez indiğini doğruladı. 
     CIA uçaklarında işkence iddiaları bütün Avrupa'da olduğu gibi Türkiye'de de tartışılıyor. Tartışma, İstanbul Sabiha Gökçen Havaalanı'na inen bir uçağın CIA'e bağlı olduğunun ortaya çıkmasıyla alevlenmişti. 
     İlk açıklamada uçağın havaalanında 21 saat kaldığı belirtilmişti. Şimdi de, aynı uçağın iki kez aynı havaalanına geldiği belirlendi. 
     Ulaştırma Bakanı Yıldırım, ABD şirketleri adına kayıtlı uçakların diğer tüm uçaklar gibi izinlerini alarak havalanlarını ve hava sahasını kullanabileceklerini söyledi. 
     
     İncirlik ile ilgili iddialar da var 

     Ancak tartışma sivil havaalanları ile sınırlı değil. Adana'da bulunan İncirlik üssü ile ilgili iddialar da var. İncirlik, BM kararları çerçevesinde silahsız personelin transferi için kullanılıyor. 
     Bu transferler sırasında El Kaide militanlarınında üsten geçtiklerine ilişkin iddialar gündemde. İddialara göre ABD ordusu bazı militanları personel gibi göstererek İncirlik üssünden başka ülkelere sevkediyor. 
     Yetkililer son günlerde İncirlik'te bu tür bir sevkiyattan duyulan şüphe üzerine ciddi bir tartışmanın da yaşandığını belirttiler. 
     Yetkililerden alınan bilgiye göre ABD'lilerin gerçek dışı kimlik beyan ettiği belirlendi ve uçağa binmek isteyen ABD'liler zor kullanarak indirildi. Daha sonra kimlik bilgilerinin düzeltilmesiyle sorun giderildi. 
     

     
</TEXT>
</DOC>
