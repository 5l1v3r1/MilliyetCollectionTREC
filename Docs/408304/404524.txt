<DOC>
<DOCNO> 404524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/son/sonspo05.html </URL>
<DATE> 2005/01/01/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Fenerbahçe 2004'te coştu... 
</HEADLINE>
<TEXT>

     Fenerbahçe, 2004 yılındaki performansıyla, 2003 yılı başarısını ikiye katladı. 
     Bir önceki yılda yaptığı 34 resmi maçta yüzde 38.2 galibiyet yüzdesi yakalayan sarı-lacivertliler, 15. şampiyonluklarını yaşadıkları 2004 yılında yaptıkları resmi maçlarda yüzde 75.5 galibiyet yüzdesi tutturdu. 
     2004 yılında Birinci Süper Lig, Türkiye Kupası ve Avrupa Şampiyonlar Ligi'nde toplam 45 maç yapan sarı-lacivertliler, 34 galibiyet, 8 yenilgi ve 3 beraberlik aldı. Fenerbahçe, 2003 yılında yaptığı 34 resmi maçın 13'ünü kazanıp, 12 beraberlik elde etmiş ve 9 maçta da yenilmişti. 
     
     8 KEZ YENİLDİLER 
     Sarı-lacivertliler, 2004 yılı içinde yaptıkları 45 resmi maçta yalnızca 8 kez yenildi. 
     Fenerbahçe, yenilgilerinin 4'ünü lig, 3'ünü Avrupa Şampiyonlar Ligi ve 1'ini de Türkiye Kupası maçlarında yaşadı. 
     
     24 HAFTA LİDERLİK 
     Fenerbahçe, 2004 yılı içinde ligde geçen 34 maç haftasının 24'ünde liderlik koltuğunda yer aldı. 
     Geçen sezon 23. haftada yükseldiği liderlik koltuğundan sezon sonuna dek inmeyerek şampiyon olan Fenerbahçe, bu sezon da 6. haftada devraldığı zirvedeki yerini ilk yarının sonunda da korudu. 
     
</TEXT>
</DOC>
