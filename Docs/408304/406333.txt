<DOC>
<DOCNO> 406333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/son/sonyas08.html </URL>
<DATE> 2005/12/24/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Para dolu çantayı Alman sahibine teslim eden çift Alman basınında 
</HEADLINE>
<TEXT>

     Alman Bild am Sonntag gazetesi, Antalya'da işlettikleri dükkanda unutulan ve içinde 200 bin avro bulunan çantayı Alman sahibine teslim eden Erdemir ailesine geniş yer verdi. 
     Haberde, Antalya-Alanya arasında D-400 karayolu kenarında 10 yıldır gözlemecilik yapan Cemil ve Şahizer Erdemir'in, hayatlarında görmedikleri miktarda bir parayı bulmalarına rağmen bunu sahibine teslim ettiklerine dikkat çekildi. 
     Erdemir ailesinin onurlu ve gururlu insanlar olduğu belirtilen haberde, ailenin fakir olmasına rağmen parayı son kuruşuna kadar sahibine verdiği vurgulandı. 
     Çocuklarına ev almak için bankadan yeni çektikleri 200 bin avro'yu gözlemeci dükkanında unutan Alman Fred S. ve eşi, ''Türkler hakkındaki olumlu düşüncelerimizi böylece daha da pekiştirdik. Biz buraya 15 yıl önce yöre insanının insanlara gösterdikleri yakınlık ve dostane ilişkilerine hayran kaldığımız için yerleşmiştik'' dediler. 
     Cemil Erdemir ise 200 bin avro'yu sahibine teslim ettiği için kendisine Alman aile tarafından teklif edilen 500 avro'luk ödülü reddettiğini belirterek, ''Ailemiz fakir, ama mutlu bir aile. Bana ait olmayan ve çalışarak elde etmediğim bir paradan çocuklarıma bir lokma ekmek bile almak istemem'' dedi. 
     Haberde Cemil Erdemir'in, ''Bin kez daha para bulsam, bin kez sahibine teslim ederim'' dediği kaydedildi. 
     
</TEXT>
</DOC>
