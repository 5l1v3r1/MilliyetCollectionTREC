<DOC>
<DOCNO> 403318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sondun24.html </URL>
<DATE> 2005/12/14/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Stern CIA, Polonya'yı kulllandı 
</HEADLINE>
<TEXT>

     Alman Stern dergisi, Amerikan Merkezi Haberalma Teşkilatı'nın CIA , El Kaide üyelerini sorgulamak için Polonya Gizli Servisi'nin bir eğitim merkezinden istifade ettiğini öne sürdü. 
     Derginin, Kiejkuty kenti yakınlarında bulunan eğitim kampında görevli üst rütbeli bir Gizli Servis subayına dayanarak verdiği haberde, Amerikalı görevlilerin 5 ya da 6 yıldan bu yana belirli aralıklarla kampa gelerek birkaç ay boyunca burada kaldıkları belirtildi. 
     Söz konusu subay, 3 kilometre uzunluğunda ve yaklaşık 1,5 kilometre genişliğindeki kampın içinde, 100 metre uzunluğunda ve 50 metre genişliğinde bir bölümün 3 metre yüksekliğinde duvarlarla çevrildiğini ve buraya Polonyalı normal Gizli Servis görevlilerinin girmesinin yasaklandığını anlattı. 
     Kampta, camları karartılmış küçük arazi araçlarının da bulunduğu belirtilen haberde, bu tür araçların, Szymany havaalanında CIA uçaklarının yanına giderken de görüldükleri kaydedildi. 
     Szymany havaalanının Kiejkuty kentinin yaklaşık 10 kilometre uzağında, Polonya'nın kuzeydoğusunda bulunduğu bildirildi. 
     
</TEXT>
</DOC>
