<DOC>
<DOCNO> 400474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/sonsiy05.html </URL>
<DATE> 2005/12/04/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Sezer Kadını erkeğin arkasında gören düşünce, eğitimle yokedilebilir 
</HEADLINE>
<TEXT>

     Cumhurbaşkanı Ahmet Necdet Sezer, ''Kadını erkeğin arkasında gören düşüncenin yok edilmesi, ancak eğitimle ve çağdaş değerlerin düşünce sistemine egemen kılınmasıyla sağlanabilir'' dedi. 
     Sezer, Türk kadınına seçme ve seçilme hakkı tanınmasının 71. yıldönümü dolayısıyla bir mesaj yayınladı. 
     İnsanların eşit haklara sahip oldukları düşüncesinin, çağdaş uygarlığın temeli olduğunu vurgulayan Sezer mesajında, demokrasinin, her türlü ayrımcılığı dışladığını ve insanların temel hak özgürlüklerini yasalar önünde güvenceye aldığını belirtti. 
     Yüce Atatürk'ün çağdaş uygarlığın tüm değer ve kavramlarını Cumhuriyet ile yaşama geçirdiğini, yaptığı devrimlerle toplumsal yaşamın her alanında eşitliği amaçlayan köklü değişiklikler gerçekleştirdiğini anlatan Sezer, Atatürk'ün, özgürlükçü ve katılımcı bir yönetim anlayışı getirdiğini kaydetti. 
     Kişi hak ve özgürlükleri güvenceye alınan Cumhuriyet döneminde, hiçbir ayrım yapılmadan toplumu oluşturan bireylerin yurttaş olarak ülke yönetimine katılması ve alınan kararlarda söz sahibi olması için gerekli adımların atıldığını ifade eden Sezer, Türk kadınına seçme ve seçilme hakkı tanınmasının da bu kapsamda gerçekleştirilen ilerici atılımlardan olduğunu vurguladı. 
     
     ''ÇAĞDIŞI ANLAYIŞI YOK ETTİ'' 

     Sezer, mesajında, ''Ulusumuzu aydınlık yarınlara taşıyan bu adımlar, yüzyıllardır kadınları görmezden gelen ve onların haklarını vermeyen çağdışı anlayışı yok etmiş, yapılan değişikliklerle kadınlarımız, erkeklerle eşit koşullarda kamusal yaşama katılma olanağı bulmuştur'' dedi. 
     Ulu Önder Atatürk'ün, kadınlara seçme seçilme hakkı sağlayan Anayasa değişikliği ile ilgili sözlerine de yer veren Sezer, şunları kaydetti 
     ''Kadınlarımızın hak ettikleri konuma ulaşmaları için büyük savaşım veren Yüce Atatürk, 1934 yılında kadınlara seçme ve seçilme hakkı sağlayan Anayasa değişikliğiyle ilgili şu anlamlı yorumu yapmıştır 
     'Bu karar, Türk kadınına sosyal ve siyasi hayatta bütün milletlerin üstünde yer vermiştir. Çarşaf içinde, peçe altında ve kafes arkasındaki Türk kadınını artık tarihlerde aramak lazım gelecektir. Türk kadını evdeki uygar yerini yetki ile işgal etmiş, iş hayatının her safhasında başarılar göstermiştir. Siyasi hayatta belediye seçimlerinde tecrübesini yapan Türk kadını, bu sefer de milletvekili seçme ve seçilme suretiyle haklarının en büyüğünü elde etmiş bulunuyor. Uygar memleketlerin birçoğunda kadından esirgenen bu hak, bugün Türk kadının elindedir ve onu yetki ve liyakatle kullanacaktır.' Yüce Atatürk'ün belirttiği gibi Türkiye'de, birçok uygar ülkeden çok daha önce kadınlara seçme ve seçilme hakkı verilmiştir. Bu durum, Atatürk'ün ileri görüşlülüğünün ve Cumhuriyet'in demokratik açılımının somut sonucudur.'' 
     
     ''TEMSİL ORANI ÇOK DÜŞÜK KALDI'' 

     Sezer, hak ve özgürlüklerini kazanan ve bunun bilincine varan Türk kadınlarının da Cumhuriyet'in gelişmesine, ülkenin kalkınmasına büyük katkıda bulunduklarını vurguladı. 
     Seçme ve seçilme hakkının sağlanmasının ardından Parlamento'da 18 milletvekiliyle temsil edilen kadınların, başarılı çalışmalarıyla Meclis'in saygınlığını artırdıklarını anlatan Sezer, bugün kadınların Meclis'teki temsil oranının, başlangıç noktası düşünüldüğünde çok düşük kaldığına işaret etti. 
     Cumhurbaşkanı Sezer, şöyle devam etti 
     ''Kadınlarımız ekonomik ve sosyal yaşama katılımda, karar verme süreçlerinde daha etkin rol oynamalı, siyasal alanda daha yüksek oranda temsil edilmelidirler. 
     Türkiye'de ve dünyada, bilimden siyasete, bürokrasiden yargıya kadar her alanda başarıyla görev yapan kadınlarımız, Türk kadınının gücünü herkese göstermektedir. Başarılı kadınlarımızın sayısını artırmak, onların gücünden yararlanmak ülkemizin gelişimini de hızlandıracaktır.'' 
     
     ''KADIN HAKLARINDA ATILMASI GEREKEN ADIMLAR VAR'' 

     Tüm bu güzel gelişmelere karşın, hala kadın hakları alanında atılması gereken adımlar olduğunun da yadsınamaz bir gerçek olduğuna dikkati çeken Cumhurbaşkanı Sezer, şunları kaydetti 
     ''Kimi yerlerde eğitimsizlik ve sosyo-kültürel nedenlerle erkek ve kadın arasında ayrımcılık sürmekte, kadınların kendilerine yasalarla tanınan hakları kullanmaları, baskıcı yaklaşımlar nedeniyle engellenmektedir. Erkek kardeşleri okutulurken eğitim olanağından yoksun bırakılan kız çocuklarına sahip çıkmalıyız. Onlara tüm çağdaş eğitim olanaklarını sunarak, en iyi biçimde yetişmelerini sağlamalıyız. 
     Kadını erkeğin arkasında gören düşüncenin yok edilmesi, ancak eğitimle ve çağdaş değerlerin düşünce sistemine egemen kılınmasıyla sağlanabilir. 
     Yaşamın her alanında büyük sorumluluklar yüklenen kadınlarımızın, sorunlarını çözmede ve hak ettikleri düzeye ulaşmada sahip oldukları hakların bilincine varmaları ve onun için savaşım vermeleri önemlidir.'' Kadınların sorunlarının çözülmesi, bilinçlendirilmesi ve haklarının korunması için çaba gösteren gönüllü kuruluşların çalışmalarını mutlulukla izlediklerini belirten Sezer, bu yöndeki çalışmaların artarak sürmesini de diledi. 
     
</TEXT>
</DOC>
