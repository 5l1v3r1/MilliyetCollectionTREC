<DOC>
<DOCNO> 402378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/son/sontur26.html </URL>
<DATE> 2005/12/10/ </DATE>
<TIME> 22.40 </TIME>
<AUTHOR>  </AUTHOR>
<HEADLINE>
Bitlis'in Mutki İlçesi'nde öğrenciler, yedikleri yemekten zehirlendi 
</HEADLINE>
<TEXT>

     Bitlis'in Mutki İlçesi'ne bağlı Kavakbaşı Beldesi'ndeki, Kavakbaşı Pansiyonlu İlköğretim Okulu'nda PİO okuyan ve yedikleri yemekten zehirlenen, öğrencilerin tedavileri devam ediyor. 
     İl Milli Eğitim Müdürü Halit Yüce, AA muhabirine yaptığı açıklamada, okuldaki öğrencilerin, seyyar satıcıdan aldıkları tatlıyı yedikten sonra zehirlendiklerini söyledi. 
     Öğrencilerin sağlık durumunun iyi olduğunu ifade eden Müdür Yüce, ''Okulun önüne seyyar satıcı tatlı getirmiş. Öğrencilerimizde bu tatlıyı satın alıp yemişler. Zehirlenmenin tatlıdan kaynaklandığını düşünüyoruz. Konuştuğumuz öğrenciler de tatlı yedikten sonra kendilerini kötü hissettiklerini söylüyorlar'' dedi. 
     Halit Yüce, öğrencileri, tedavi gördükleri Bitlis ve Mutki Devlet Hastaneleri'nde ziyaret ederek, sağlık durumları hakkında bilgi aldı. 
     Hastanede toplanan bazı vatandaşlar, bir seyyar satıcının 150 öğrenciye tatlı satmasının imkansız olduğunu, öğrencilerin tatlıdan değil okulda yedikleri yemekten zehirlendiklerini savundular. 
     Mutki Devlet Hastanesi'nde ilk müdahalesi yapılan çocuklardan 35'i Bitlis Devlet Hastanesi'ne sevk edildi. Hastane yetkilileri, yatış işlemleri gerçekleştirilen çocukların sağlık durumunun iyi olduğunu söyledi. 
     Mutki Devlet Hastanesi'nde tedavi gören ve durumu iyi olan çocukların bir kısmının da okula gönderildiği kaydedildi. 
     Kavakbaşı Pansiyonlu İlköğretim Okulu'nda okuyan öğrencilerin aileleri ise zehirlenme olayını duyduktan sonra Mutki Devlet Hastanesi'ne akın etti. 
     Öte yandan, öğrencilerin, yemekte konserve fasulye, pilav ve cacık yedikleri öğrenildi. Öğrencilerin, zehirlenme nedenini tespit etmek için tahlil yapıldığı bildirildi. 
     
</TEXT>
</DOC>
