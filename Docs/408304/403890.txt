<DOC>
<DOCNO> 403890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/spor/axspo05.html </URL>
<DATE> 2005/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim'den seferberlik 
</HEADLINE>
<TEXT>


Milli Takımlar Baş Sorumlusu, 5 yıllık gelişim planını açıklarken, antrenör kurslarındaki yeni yapılanmayı anlattı. Fatih Terim, ayrıca ilköğretim okullarında eğitim başlatacaklarını da belirtti 


Milli Takımlar Baş Sorumlusu Fatih Terim dün düzenlediği basın toplantısında, ay-yıldızlı ekibin 5 yıllık gelişim planını açıkladı. Terim, Türkiye'deki her insanın hayali ve isteğinin, Şampiyonlar Ligi ve UEFA Kupası'nı kazanmak, Avrupa Şampiyonası ve Dünya Kupaları'na gitmek olduğunu belirterek, "Gelecek için çalışırken, bunu göz ardı edemeyiz" dedi. 
Tecrübeli çalıştırıcı, Antalya'daki seçmelerde bulunan 9 antrenörüne "Hadi başlıyoruz" dediğini, "Hocam, Avrupa Şampiyonası'na hazırlanıyoruz değil mi " karşılığını aldığında da, "Hayır Avrupa Şampiyonluğu'na soyunuyoruz" yanıtını verdiği hatırlattı. Terim, eğitim çalışmalarından sonra 15 yıl Türk futboluna damgasını vuracak bir nesil çıkacağına emin olduğunu da ekledi, "Artık bu ülke bekleyemez. Başarı için soyunacağız, ama bu başarıları istikrarlı kılmak çok önemli" ifadesini kullandı. 

Eğitim şart 
Fatih Terim, çözüm bekleyen sorunları sıralarken, temel eğitimin 6-14 yaş arasında başlaması gerektiğini, 15-19 yaş grubunun yarışmalara hazır duruma getirilmesinin şart olduğunu, 20 yaş üstünün de profesyonelliğe adım atan grup olduğunu hatırlattı. Avrupa'da futbol eğitiminin artık okullara kadar indiğini belirten Terim, Fransa'daki Clairefontaine eğitim merkezini örnek gösterdi. Ay-yıldızlı ekibin teknik patronu bu sorunlar karşısındaki yeni projeleri de şöyle açıkladı "Antrenör eğitimini UEFA normlarına taşımak zorundayız. Yeni kurslar açacağız. B kursunu bitirecek adaylar, sınava girecek ve A kursuna girme hakkını almaya çalışacak. A kursu da bittikten sonra, sınav yapılacak ve kazananlar Türkiye'de antrenörlük yapabilecek. Ancak Avrupa'ya açılmak, kulüp sevk ve yönetimini öğrenmek isteyenler mutlak surette, UEFA'nın verdiği Pro Lisans kursuna gitmek zorunda kalacaklar. Bu kurs sonunda da sınav olacak. Kurslar, UEFA teknik ekibi tarafından düzenlenecek. Antrenör eğitim direktörlüğünü de Kamuran Yavuz yapacak. Mevcut teknik direktörler de seminerlerle bilgilendirilecek". 
Terim, Türkiye'de 35 bin ilköğretim okulu ve 16-17 milyon erkekli kızlı öğrenci olduğunu hatırlattı, "Bu potansiyelden yararlanmak için TFF, MEB, kulüpler, yerel yönetimler ve üniversitelerle işbirliği kurmayı amaçlıyoruz. Bu çerçevede okul futbolu için 5 pilot bölge seçtik. Yatılı okullarda da, Fransa'daki Clairefontaine sistemi örnek alınacak. Bu nedenle uygulama bölgesi olarak Kastamonu'yu seçtik. Okulların bütçelerini sarsmamak için TFF ve yerel yönetimlerle iş birliği yapıyoruz" ifadesini kullandı. 
Fatih Terim, PAF Ligi'nin kapsamını geliştirerek, 2A Ligi oluşturacaklarını da açıkladı, "Takımlarda 18 kişilik kadro dışında kalanlarla, ilk on birde 21 yaş altı en az 4 futbolcu oynatmak kaydıyla oluşturulacak kadrolar, bölgesel liglerde, profesyonel maç öncesi aynı statta karşılaşacaklar. İklim şartlarına göre bu maçlar başka sahalara da kaydırılabilecek" dedi. 
Terim, 3 yılda 100 toprak sahanın suni çim yapılması için proje başlattıklarını da vurguladı, "İlköğretim okullarının tamamına bu modelleri dağıtabildiğimiz taktirde, büyük devrim gerçekleşecektir. Bunun için medya dahil, hep birlikte olayı sahiplenmeliyiz" diye konuştu. 

Dörtlü turnuva 

2008 Avrupa Şampiyonası hedefi için çalışmalara erkenden başlayacaklarını kaydeden Fatih Terim, "Türkiye'nin ve Avrupa'nın her tarafını taradıklarını", ligler bittikten sonra Dünya Kupası'ndan önce Türkiye'de dörtlü turnuva düzenlemek gibi bir imkanları olduğunu ifade etti. Milli hoca, Avrupa kupalarında Türk takımı kalmadığı için boş olan çarşamba günlerini de Milli Takım için kullanabileceklerini vurguladı. Fatih Terim ayrıca, 2007'de yapılacak ilk Avrupa Ümitler Şampiyonası'na talip olduklarını UEFA'ya bildirdiklerini belirtti, U 17 ve U 19 Avrupa şampiyonalarına talip olduklarını da hatırlattı. 


</TEXT>
</DOC>
