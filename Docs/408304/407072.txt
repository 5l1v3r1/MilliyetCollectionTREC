<DOC>
<DOCNO> 407072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sonspo26.html </URL>
<DATE> 2005/12/27/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
70. Büyük Atatürk Koşusu'nu Halil Akkaş kazandı... 
</HEADLINE>
<TEXT>

     70. Büyük Atatürk Koşusu'nu erkeklerde Halil Akkaş, bayanlarda ise Binnaz Uslu kazandı. 
     Büyük Önder Atatürk'ün Ankara'ya gelişinin 86. yıldönümü nedeniyle 70.'si düzenlenen koşu, Atatürk'ün Ankara'yı ilk gördüğü yer olan Dikmen Keklikpınarı'nda saat 14.20'de Spordan Sorumlu Devlet Bakanı ve Başbakan Yardımcısı Mehmet Ali Şahin'in verdiği startla başladı. 
     10 bin 800 metrelik parkurda 22'si bayan, toplam 196 atlet mücadele etti. Yarışta, 2'si bayan olmak üzere 8 de yabancı sporcu yer aldı. 
     Erkeklerde, geçen yıl da birinci olan ve koşuya ferdi olarak katılan Halil Akkaş 30.18'lik derecesiyle yine birincilik kürsüsüne çıkarken, ikinci sırayı Abdülkadir Türk 30.40'lık derecesiyle ve üçüncülüğü de Moldovalı Musinschi Iaroslav 31.02'lik derecesiyle elde etti. 
     Bayanlarda ise birinciliği ENKA Spor Kulübü'nden Binnaz Uslu 34.29'luk derecesiyle kazanırken, Türkan Erişmiş 34.51'lik derecesiyle ikinci ve Ukraynalı atlet Olesya Dubovik de 35.56'lık derecesiyle üçüncü oldu. 
     
</TEXT>
</DOC>
