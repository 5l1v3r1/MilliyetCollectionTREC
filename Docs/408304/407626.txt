<DOC>
<DOCNO> 407626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/soneko30.html </URL>
<DATE> 2005/12/29/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Tüketici kredileri yüzde 114 arttı... 
</HEADLINE>
<TEXT>

     Tüketici kredileri, 23 Aralık tarihi itibarıyla geçen yıl sonuna göre yaklaşık yüzde 114 oranında artış göstererek 27 milyar 657.3 milyon YTL'ye çıktı. 
     Merkez Bankası verilerine göre, tüketici kredileri 2004 yılı sonu itibarıyla 12 milyar 924.6 milyon YTL idi. 
     Aynı dönemde tüketici kredileri içinde en yüksek artış, yüzde 351 ile konut kredilerinde yaşandı ve bu krediler 23 Aralık 2005 tarihi itibari ile 11 milyar 911.2 milyon YTL'ye yükseldi. Konut kredileri, 2004 yılı sonu itibarı ile 2 milyar 641.2 milyon YTL düzeyindeydi. 
     Bu sürede taşıt kredileri yaklaşık yüzde 37.1 artarak 5 milyar 926 milyon YTL'ye, diğer krediler de yüzde 64.7 oranında yükselerek 9 milyar 820.1 milyon YTL'ye çıktı. 
     Söz konusu krediler, 2004 yılı sonu itibarı ile sırasıyla 4 milyar 321.8 milyon YTL ve 5 milyar 961.6 milyon YTL olmuştu. 
     
     KREDİ KARTI KULLANIMI 
     Bireysel kredi kartı kullanımı da geçen bir hafta içinde 374.8 milyon YTL azalarak 16 milyar 723.3 milyon YTL'den 16 milyar 348.5 milyon YTL'ye indi. 
     Aynı dönemde tasfiye olacak tüketici kredileri ve bireysel kredi kartları toplamında yüzde 119.7 oranında artış yaşanarak, 681.7 milyon YTL'den 1 milyar 497.9 milyon YTL'ye çıktı. 
     
</TEXT>
</DOC>
