<DOC>
<DOCNO> 402499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/son/soneko05.html </URL>
<DATE> 2005/12/11/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
TL'den YTL'ye dönüşüm oranı yüzde 95 civarında... 
</HEADLINE>
<TEXT>

     Gürbüz Akkıran 

Türkiye'de 2005 yılı başında yürürlüğe giren paradan 6 sıfır atılması çerçevesinde, Türk Lirası'nın TL tedavüle sürülen Yeni Türk Lirası'na YTL dönüşüm oranı yüzde 95'e ulaştı. 
     Bankacılık çevrelerinden edinilen bilgiye göre, yüzde 95 olan TL'den YTL'ye dönüşüm oranı emisyon hacminde görülen artış veya azalışa pararel olarak değişmekle birlikte bu oynamalar minimal düzeyde kalıyor. 
     TL'den YTL'ye dönüşüm oranı olan yüzde 95'in ''beklenen'' bir oran olduğu ifade eden bankacılık yetkilileri, bunun üzerine pek fazla çıkılamayacağını ifade ettiler. 
     Özellikle küçük küpürlü paraların geri dönmediğini belirten yetkililer, buna neden olarak, Türkiye'ye gelen turistlerin geri dönerken unutup Türk parasını alıp götürmesi, artık TL'yi göremeyeceklerinden dolayı koleksiyon amaçlı ellerde tutulması, unutulması, yırtılmasını gösterdiler. 
     Türk parası banknot ve madeni paralar, 2005 yılının sonunda tedavülden kalkıyor. Yeni yılla birlikte sadece YTL ve Yeni Kuruşlar kullanılacak. Bütün ödemeler sadece YTL ile yapılacak. 
     2006 yılından itibaren TL banknotları 10 yıl, madeni paralar ise sadece 1 yıl boyunca Merkez Bankası ve Ziraat Bankası şubelerinden değiştirilecek. 
     1 Ocak 2006 tarihinden itibaren ödeme emirleri, kıymetli evraklar, sözleşmeler ve diğer tüm belgeler sadece YTL üzerinden düzenlenecek. 
     TL üzerinden düzenlenen belgelerin bu yıl sonuna kadar YTL'ye dönüştürülmesi halinde, bu işlemler her türlü vergi, resim, harç ve diğer yükümlülüklerinden muaf olacaklar. 
     1 Ocak 2006 tarihinden itibaren tarife ve etiketlerde çift fiyat gösterilmesi zorunlu olmayacak. Fiyatların sadece YTL üzerinden gösterilmesi yeterli olacak. 
     YTL üzerinde bulunan ''Yeni'' ibaresi Bakanlar Kurulu tarafından belirlenecek bir tarihte kaldırılarak tekrar TL'ye geçilecek. 
     
     SAHTE PARA 
     Merkez Bankası çevreleri sahte paranın basılmaya çalışıldığını ama bu paraların piyasaya çıkmadan yakalandığına dikkat çektiler. 
     Bunda Emniyet Genel Müdürlüğü'nün büyük bir başarısı olduğunu vurgulayan yetkililer, basında bir sürü sahte para haberi olmakla birlikte bunların çoğunun kaynağında yakalanmış paralar olduğunu ifade ettiler. 
     Bankacılık yetkilileri, ATM'lerden çekilen paralar içinde sahte paraların olduğu iddiasının doğru olmadığını, makinalar ile banknotların çok sıkı bir şekilde takip edildiğini belirttiler. 
     
</TEXT>
</DOC>
