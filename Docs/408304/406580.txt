<DOC>
<DOCNO> 406580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/spor/axspo01.html </URL>
<DATE> 2005/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'ın eli boş 
</HEADLINE>
<TEXT>


BİLAL MEŞE 


Eldeki yabancılardan kurtulup, özellikle Türkiye Ligi'ndeki yeteneklere yönelecek olan Beşiktaş, ara transfer görüşmelerini hızlandırdı. 
Teknik Direktör Tigana, yönetimle sürekli telefon görüşmesi yaparak gelişmeleri yakından takip ediyor. Şöhretli isimlerden çok, geleceğin genç yeteneklerine yatırım yapılmasını isteyen Fransız çalıştırıcı, ilk planda, yakın takibe aldığı Gaziantepsporlu Gökhan Güleç'in işinin bitirilmesini istedi. 
Bunun üzerine Beşiktaşlı yöneticiler, Gaziantepspor Başkanı Celal Doğan ile bir görüşme yaptı. Siyah - beyazlılar, genç oyuncunun bonservisi için 750 bin dolar öneride bulundu. Ancak kırmızı - siyahlılar, Gökhan'ın kendilerine gerekli olduğunu belirterek, bu teklifi kabul etmedi. Beşiktaş, orta sahanın başarılı ismi Adnan için de Samsunspor'un kapısını çaldı, ama olumsuz yanıt aldı. 

Hocalara ikna turu 

Ankaraspor, Gökhan Zan'ı, Beşiktaş da Ersen Martin'i istiyor, ancak iki kulüp yöneticileri de teknik adamlarını ikna edemiyor. Siyah - beyazlıların Teknik Direktörü Tigana, Gökhan'ı bırakmaya yanaşmazken, Başkent ekibinin çalıştırıcısı da golcüsünden vazgeçmeye niyetli görünmüyor. Transfer için Başkan Yıldırım Demirören ile Ankaraspor'un Onursal Başkanı Melih Gökçek görüştü, ancak somut bir sonuç çıkmadı. İki ekibin de bugün bir kez daha masaya oturacağı, teknik adamların ikna edilmesine çalışılacağı vurgulandı. 


</TEXT>
</DOC>
