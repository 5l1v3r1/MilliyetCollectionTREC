<DOC>
<DOCNO> 400169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/spor/aspo.html </URL>
<DATE> 2005/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Meğer lig bitmemiş 2-2 
</HEADLINE>
<TEXT>


Lee perdeyi açtı. Nobre beraberliği sağladı. Fatih Tekke ağları sarstı. Yine Nobre puanı kurtadı. Böylece geçen hafta "Sezon bitti" diyenler yanıldı 


90 dakika 

YUSUF KOBAL 

Fenerbahçe sezonun en kötü, en keyifsiz, en dağınık futbolunu oynuyordu. Sahaya çıktığında kendinden emin, gururlu hele Alex'li kadrosuyla daha güvenli duruyordu. Gerçekte Fenerbahçe ne ligi ne de kendinden 19 puan gerideki Trabzonspor'u hafife almamalıydı. 1997'den bu yana İstanbul'da Fenerbahçe'yi yenememiş Trabzonspor'un elbette bu sezonki özürünü örtecek en önemli şey bu makus talihi yenmek olacaktı. 
Fenerbahçeli oyuncular gibi maçtan önce taraftarların da aklı sanki önümüzdeki salı gününe kaymıştı. Kadıköy'de dolaşan, stada giren bin Trabzonsporlu seyircinin hiçbiri en ufak bir öfke, kötü söze maruz kalmıyordu. 3. dakikada Tayfun'un Nobre'yi indirdiği pozisyona kadar Fenerbahçeliler'in hem tribünde hem sahada tansiyonları yerlerde sürünüyordu. 
Halilhodziç belli ki, takımıyla barışık değil. Sahanın en hareketlisi olarak kenarda hemen hemen her pasa elleriyle, kollarıyla isyan ediyordu. 
22'de Fenerbahçe'nin saman alevi gibi parladığı pozisyona kadar sahada olumlu hiçbir şey yoktu. Anelka kendisine doğru gelen topla Trabzon savunmasının arkasına sızıyor, Jefferson ile karşı karşıya kalıyordu. Vuruşunda top direkten dönüyor, ona da Alex vuruyor, ama bu karambol gol olmadan geçiştiriliyordu. 

Lider döküldü 
30. dakikada Trabzonlu seyirciler meşale yakıp, patlayıcı kullanınca Fenerbahçeli tribünler o ana kadar başvurduğu ıslık yönteminden vazgeçip, ağzını bozuyordu. 34'de Yattara önündeki Deniz'e rağmen ortalıyor, Lee Yong gelen topa etrafı bomboş olduğu için vuruyor ve Trabzonspor'u 1-0 öne geçiriyordu. Bütün bunlar oluncaya kadar Galatasaray galibiyeti ve 6 puanlık fark nedeniyle Fenerbahçe seyircisi gayet mesut ve bahtiyardı. Ama gol yedikçe parlayan bu sezon ne zaman kendisine gol lazım olsa atıp puanları toplayan Fenerbahçe ikinci yarıya daha hırslı başlayacağına tel tel dökülerek çıkıyordu. Buna rağmen 59'da Alex'in uzun pasında top Tuncay'un göğsüne çarpıyor Nobre'nin önüne düşüyor, Brezilyalı da beraberliği sağlayan golü atıyordu. Pas hatalarının maksimuma ulaştığı, halsizliğin kendini alabildiğince hissettirdiği dakikalarda yani 67'de Lee Yong korner çizgisinde Önder'i geçiyor ortasını da çıkıyor, Fatih'e dokunmak kalıyordu 1-2. 79'da ise bir türlü organize olamayan Fenerbahçe'de Anelka'nın soldan inip, çıkardığı topa duran topların efendisi Alex çok kötü vuruyor, uygun pozisyonu harcayarak hareketli toplara daha çok çalışması gerektiğini hissettiriyordu. 80'de Fatih'in penaltı itirazı gürültüye gidiyor, 86'da Deniz'in şişirdiği top Semih'in kafasından Nobre'nin ayağına asist oluyor. Fenerbahçe bir gayret skoru 2-2'ye getiriyordu. 
Sarı-lacivertlilerin dünkü maçtaki kalitesi geçen haftanın bir tartışmasına da nihayet son veriyordu. Meğer lig bitmemiş. 

Penaltıya pas 

Tokat, Appiah'ın Fatih'e ceza alanında yaptığı harekete "Devam" diyerek hata yaptı. Bu dakikada skor 2-1 konuk ekibin lehineydi 

Tecrübeli hakem Metin Tokat, oyuncuların iyi niyetli ve gerilim dışı futbollarına rağmen, kolay maçı zora çevirdi. 
İlk yarıda iki yardımcı hakem de, Fatih Tekke ile Nobre'nin gollük pozisyonlarını ofsayt kararlarıyla keserek yanlışlara ortak oldu. Ancak bu yarıda Nobre'nin formasından çekilmesi de tartışılırdı. 
İkinci 45 dakikada telaşlanan Metin Tokat yanlış faul düdükleriyle kontrolü elinden kaçırdı. Nobre bu yarıda da formasından çekildi, ama Tokat yine "Devam" dedi. Kartlarda da yanlış yapan Metin Tokat, skor 2-1 Trabzonspor'un lehine iken, Appiah'ın Fatih Tekke'ye arkadan yaptığı hareketi süzemedi ve penaltıyı atladı. Bu karar, skoru da etkiledi. 

Tigana tribünde 

Beşiktaş Teknik Direktörü Tigana da dünkü karşılaşmayı izleyenler arasındaydı. Fransız hoca, "Türkiye'nin en iyi iki takımını seyretme fırsatı buldum. Trabzonspor ile iki hafta sonra karşılaşacağımız için rakibimi de analiz etme şansını yakaladım" ifadelerini kullandı. 


MAÇIN YILDIZI 
Lee Yong 
Trabzonlu futbolcu dün gecenin yıldızıydı. İlk yarıda attığı gol takipçiliğinin eseriydi. Takımının ikinci golündeki inatçılığı ve asisti ile alkışları topladı. Bordo-mavili takımın sol kanadını çok iyi kullandı. 

MAÇTAN NOTLAR 
Mavi bayrak Fener'in 
Futbol Federasyonu'nun, Spor Toto Teşkilatı'nın işbirliğiyle futbolda şiddeti ve düzensizliği önlemek amacıyla uyguladığı "Mavi Bayrak" projesinde, Turkcell Süper Ligi'nin 11. haftasında ödülü Fenerbahçe kazandı. İkinci Lig A Kategorisi'nde ise 10. hafta ödülünü İstanbulspor aldı. 

Jefferson'a pet şişe 
Trabzonsporlu taraftarlar, 30. dakikada Fenerbahçe tribünlerine yanıcı madde atınca küfürleşmeler oldu. 41. dakikada kaleci Jefferson'ın omuzuna, aut atışıyla oyunu başlatacağı sırada pet şişe gelince maç bir süre durdu. Alex, vatandaşına yere yattığı için tepki gösterdi. 

Fenerium'da izdiham 
Cezası nedeniyle Trabzonspor maçında forma giyemeyen Fabio Luciano dün Şükrü Saracoğlu Stadı VIP girişinde bulunan Fenerium Mağazası'nda sarı - lacivertli taraftarlarla bir araya geldi. Brezilyalı oyuncu, uzun yıllar Fenerbahçe formasını giyen yazarımız Rıdvan Dilmen ile birlikte düzenlediği imza töreninde yoğun ilgi ile karşılaştı. Luciano ile Dilmen bol bol imza dağıtırken, hayranlarıyla fotoğraf çektirdi. 



</TEXT>
</DOC>
