<DOC>
<DOCNO> 405283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sondun22.html </URL>
<DATE> 2005/12/21/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
NYT Pamuk davasını düşürmek hayati önem taşıyor 
</HEADLINE>
<TEXT>

     Orhan Pamuk hakkındaki davanın yurt dışındaki yankıları sürüyor. New York Times gazetesi, davanın düşürülmesini isterek Adalet Bakanlığı’nın Pamuk davası konusunda mahkemeye vereceği yanıtın Türkiye’nin durumu konusunda çok şey söyleyeceğini belirtti. Gazete, "Sayın Pamuk hakkındaki davanın dürüşürülmesi ve davanın dayandığı yasaya açıklık getirilmesi Türkiye’nin AB’ye katılabilmek için atması gereken hayati adımlar" diye yazdı. 
     New York Times, başyazısında Pamuk davasını değerlendirdi. Davanın açılır açılmaz Şubat ayına kadar ertelendiğini belirten gazete "Geçikmenin, Türk liderlerinin Sayın Pamuk hakkındaki suçlamaları düşürme yollarını aradıklarının bir sinyali olduğu" umudunu dile getirdi. 
     Orhan Pamuk’un "Türk kimliğine hakaret"ten yargılandığına dikkat çeken gazete, Pamuk’un "Bu topraklarda bir milyon Ermeni ve 30 bin Kürt öldürüldü" sözlerinin, aralarında bazı savcıların da bulunduğu bazı Türkler tarafından 3 yıla kadar cezalandıran bir suç olarak görüldüğünü kaydetti. 
     NYT, "Nobel Edebiyat Ödülü için kısa aday listesinde yer alan Sayın Pamuk hakkındaki davanın Türkiye’nin Avrupa’nın siyasi değerleri ve buna bağlı olarak AB’ye katılma isteğinin sorgulanmasına neden oldu" diye yazdı. 
     
     ÇİZGİ NET DEĞİL 
     AB hedefi çerçevesinde Türkiye’de son yıllarda bir dizi reform yapıldığını, bu reformların bazılarının daha fazla ifade özgürlüğünü sağladığını belirten gazete, "Ancak yasa hala Türk kimliğine, devlete ve Türkiye’nin kurucusu Atatürk’e hakaret edilmesini yasaklıyor. Yasadışı hakaret ile yasal görüş arasındaki çizgi net değil" yorumunu yaptı. 
     Bunun sonucunda Türkiye’de çok sayıda insanın Pamuk gibi suçlandığına dikkat çeken gazete, davayı erteleyen mahkemenin Adalet Bakanlığı’ndan görüş istediğine dikkat çekerek şöyle devam etti 
     "Yanıt, ulusal birliğe sivil özgürlüklerden daha çok önem veren bir milletin mevcut durumu konusunda çok şey söyleyecek. Birçok Türk, Sayın Pamuk ve daha az ünlü insanların bu tür suçlamalardan yargılanmasına karşı çıkıyor. Ancak belli ki başkaları karşı çıkmıyor." ABD’li gazete, Pamuk hakkındaki davanın düşürülmesini isterken de "Sayın Pamuk hakkındaki davanın düşürülmesi ve hakkındaki davanın dayandığı yasaya açıklık getirilmesi, Türkiye’nin Avrupa Birliği’ne katılmak için atması gereken adımlardır. Daha önemlisi Türkiye’nin ülkenin yeni yasaların benimsenmesi için kurumlarında reform yapmasında katedeceği ilerlemedir" değerlendirmesini yaptı. 
     
</TEXT>
</DOC>
