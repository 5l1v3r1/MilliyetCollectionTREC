<DOC>
<DOCNO> 403332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sondun38.html </URL>
<DATE> 2005/12/14/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Türk TIR'ını çalan çete çökertildi 
</HEADLINE>
<TEXT>

     Fransa’ya mal götürürken İtalya’nın Torino kentinde çalınan Türk TIR’ı, uydu araç takip sistemi sayesinde bulundu. TIR’ı çalan çeteyi çökerten İtalyan polisi, çalınan malları da ele geçirdi. 
     Çalınan TIR’ın bağlı bulunduğu Kardeşler Uluslararası Nakliyat ve Ticaret Limited Şirketi’nin sahibi Memduh Özdemirtaş, AA muhabirine yaptığı açıklamada, Fransa’nın Lyon kentine tekstil ürünü götüren şoför Üçler Kulaksız yönetimindeki 34 TB 9695 plakalı TIR’larının 2 Aralık’ta İstanbul’dan Ro-Ro gemisine bindirilerek İtalya’ya hareket ettiğini söyledi. 
     İtalya’nın Trieste Limanı’na 5 Aralık’ta varan TIR’ın gümrük işlemlerinin tamamlanmasının ardından 6 Aralık’ta Fransa’nın Lyon kentine yola çıktığını anlatan Özdemirtaş, aracın 8 saat sonra Torino kentinde TIR otoparkında mola verdiğini ve bu sırada şoför Kulaksız’ın ihtiyaçlarını karşılamak üzere araçtan ayrıldığını bildirdi. 
     Özdemirtaş, Kulaksız’ın saat 22.30 sıralarında otoparka döndüğünde aracı bulamayarak kendilerine "çalındığı" haberini verdiğini, kendilerinin de Uluslararası Nakliyeciler Derneği’ni UND 
     bilgilendirdiklerini, Türk ve İtalyan polisini de olaydan haberdar ettiklerini kaydetti. 
     
     ARAÇ TAKİP SİSTEMİ YAKALATTI 
     TIR’da UND’nin uydu araç takip sistemi bulunduğunu vurgulayan Özdemirtaş, ertesi gün saat 08.00’den itibaren aracın uydudan takibe alındığını ve saat 11.30 sıralarında İtalyan polisinin TIR’ı Brescia kenti yakınlarındaki bir kasabada, içindeki mallar boşaltılmış şekilde ele geçirdiğini söyledi. 
     Özdemirtaş, araç takip sisteminin ayrıntılı rotasını isteyen polisin aracın daha önce izlediği rotada yaptığı araştırma sonucu malları bir depoda ele geçirdiğini, malları çalan çete elemanlarını da yakaladığını anlattı. 
     Kendi mallarıyla birlikte başka çalıntı malların da bulunduğunu ifade eden Özdemirtaş, İtalyan polisinin kendilerini arayarak yaptıkları işbirliği için teşekkür ettiğini, kısa zamanda harekete geçilmemesi durumunda TIR’ın 24 saat içinde parçalanmasının önüne geçilemeyeceğini söylediklerini bildirdi. 
     Memduh Özdemirtaş, 10 metre mesafeyle aracın tam yerini gösteren uydu araç takip sistemi sayesinde çalınan TIR ve mallarına kavuştuklarını belirterek, sistemi sağlayan UND’ye ve İtalyan polisine teşekkür etti. 
     
</TEXT>
</DOC>
