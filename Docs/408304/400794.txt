<DOC>
<DOCNO> 400794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sontur09.html </URL>
<DATE> 2005/12/05/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Dilipak bu kez de TSK'ya hakaretten hakim karşısında 
</HEADLINE>
<TEXT>

     Gazeteci-yazar Abdurrahman Dilipak, 7 Aralık’ta Türk Silahlı Kuvvetleri’ne hakaretten hakim karşısına çıkacak. Dava, üçüncü kez gittiği Askeri Yargıtay’ın görüşünü bekliyor. 
     Abdurrahman Dilipak, 7 Aralık’ta Hasdal’daki Kolordu Mahkemesi’nde TSK’ya hakaretten hakim karşısına çıkacak. 
     Saat 09.30 başlayacak duruşmada Dilipak’ın savunması baro tarafından tayin edilen avukat tarafından yapılacak. Askeri Mahkeme’de esasa ilişkin savunma yapmayarak susma hakkını kullanan Dilipak’ın, bu duruşmada da usule ilişkin itirazlarda bulunması bekleniyor. Üçüncü kez Askeri Yargıtay’a giden ve son olarak askeri savcı tarafından tashihi karar isteminde bulunulan dosya ile ilgili Askeri Yargıtay’dan gelecek karar bekleniyor. 
     Dilipak’ın hakkında ayrıca, askerleri eleştirdiği için açılan ve halen normal mahkemelerde devam eden "Bir Başkadır Benim Memleketim", "İstedikleri Bir Başka Şey ", "28 Şubat Direniyor", "28 Şubatın Neresindeyiz", "Erkaya", "Olacağı Buydu " ve "28 Şubat Sivil Savunma Günü" başlıklı yazılarından dolayı 8 ayrı davası bulunuyor. Dilipak, 2 Şubat-13 Şubat 2006 tarihleri arasında 8 iş günü içinde, hukuk davaları dışında en az 8 ayrı ceza davasında sanık olarak ifade verecek. 
     
</TEXT>
</DOC>
