<DOC>
<DOCNO> 401001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/soneko11.html </URL>
<DATE> 2005/12/06/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Araç kiralamak, satın almaktan daha avantajlı 
</HEADLINE>
<TEXT>

     Dilek Akın AA 

Otomobil satın almak yerine kiralama yöntemine gidilmesinin, özellikle şirketleri, vergi, trafik ve kasko sigortası ile yedek parça gibi birçok giderden kurtardığı, bu nedenle şirketlerin her geçen yıl daha fazla araç kiralama yoluna gittikleri bildirildi. 
     Çukurova Yetkili Otomobil Satıcıları Derneği YODER Başkanı Süleyman Onatça, AA muhabirine yaptığı açıklamada, günümüzün değişen ekonomik koşullarında firmaların artık israfı önlemek, en az maliyetle faaliyetlerini sürdürmek için büyük çaba harcadıklarını, bu kapsamda daha karlı görülen otomobil satın alma yerine kiralama yolunu seçtiklerini belirtti. 
     Onatça, özellikle şirketlerin vergi avantajı nedeniyle her geçen yıl daha fazla araç kiralama yoluna gittiklerini vurgulayarak, şunları söyledi 
     ''Bir şirket sahibi akıllıca oturup kalem kalem hesap tuttuğunda araç kiralamanın satın almadan daha karlı olduğunu rahatlıkla bulur. Araç satın alındığında bunun motor hacmi ve modeline göre yılda 2 kez ödenen vergisi, trafik ve kasko maliyeti, yedek parça gideri, lastik yenileme masrafı oldukça yüklü bir meblağ tutuyor. Bunun yanında araç eskidiğinden her geçen yıl değer kaybına uğruyor. Eskiyen araç daha fazla masraf çıkarıyor.'' Onatça, hepsinden önemlisinin şirketler yıl sonunda gelir ve gider beyanında bulunurken, kiraladıkları aracın bedelinin tamamını masraf olarak gösterebilirken, satın almaları durumunda aynı imkanın söz konusu olamadığına dikkati çekerek, şunları kaydetti 
     ''Kiralama yöntemiyle verginin yanı sıra trafik ve kasko sigortası ile yedek parça gibi birçok giderden kurtulan şirketlerin amortisman maliyeti de azalıyor. Oysa, işveren olarak, ticari bir araç satın aldığımda, buna ödediğim KDV miktarını devlete ödemek zorunda olduğum vergiden düşüyorum. Araç için 7 bin YTL KDV ödediysem, aynı miktarı düşme şansım var. Ancak, şirketimin müdürüne, pazarlama servisine ya da başka bir çalışanıma binek tipi otomobil aldığımda bunun toplam bedelinin ilk yıl sadece yüzde 20'sini o yılın masrafına girebiliyorum. Daha sonraki yıllarda da yüzde 20'lik dilimler halinde bu devam ediyor. Dolayısıyla ben bu parayı ancak 4-5 yılda masraf olarak gösterebiliyorum. Bu da hiç cazip değil.'' 
     
     SAYI VE SÜRE ARTTIKÇA FİYAT DÜŞÜYOR 
     Onatça, aylık kirası 300 YTL'den başlayıp aracın modeline ve yaşına göre bin 500 YTL'ye kadar çıkan kiralık araçların, satın almadan daha avantajlı olduğunu, süre ve sayı uzadıkça fiyatın aşağıya çekildiğini vurgulayarak, ''Son zamanlarda artan kiralık araç şirketlerinin rekabete girmesi de fiyatların düşmesinde ayrıca etken oluyor'' dedi. 
     Kiralık araç firmalarının talebe göre sözleşme yaptığını, istenirse şoför de temin edildiğini, bazı firmaların günlük 70 kilometreye kadar aracın akaryakıt giderini de karşıladığını ifade eden Onatça, konuşmasını şöyle sürdürdü 
     ''Kasko sigortaları yaptırılmış ve trafik kanununun öngördüğü tüm yükümlülükleri tamamlanmış olarak müşteriye teslim edilen kiralık otomobiller, herhangi bir arıza durumunda ise firma tarafından başka bir araçla çok kısa sürede değiştirilebiliyor.'' 
     
     SEYHAN BELEDİYESİ ÖRNEĞİ 
     Adana'nın merkez Seyhan İlçesi Belediye Başkan Azim Öztürk ise kiralama yönteminin belediyeye bir yılda 750 bin YTL katkı sağladığını belirterek, şunları söyledi 
     ''Geçmiş dönemlerde belediyedeki 45 hizmet aracının her birinin aylık ortalama maliyetinin 2 bin 500 YTL olduğunu tespit ettirdim. Bunun yanı sıra bu aracın şoförünün maaş ve SSK priminden dolayı maliyeti en az bin YTL olduğu düşünüldüğünde bir araç bize yaklaşık ayda 4 bin YTL'ye mal oluyordu. 
     Bu nedenle araçların tamamını satıp kiralama yöntemine gittik. Şu anda kiralanan 2005 model araçların her birinin ortalama maliyeti 1394 YTL'dir. Biz belediye olarak sadece ödediğimiz bu parayı biliyoruz. Sigorta, kasko, günlük 70 kilometreye kadar akaryakıt, yedek parça ve işçi ücretine de karışmıyoruz.'' Öztürk, 45 eski aracın yıllık maliyetinin 1 miyon 350 bin YTL olduğunu anımsatarak, kiralama yoluyla yılda 750 bin YTL kar sağladıklarını sözlerine ekledi. 
     
</TEXT>
</DOC>
