<DOC>
<DOCNO> 402013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/soneko03.html </URL>
<DATE> 2005/12/09/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
IMF Türkiye için toplanıyor 
</HEADLINE>
<TEXT>

     Uluslararası Para Fonu'nun IMF karar makamı olan İcra Direktörleri Kurulu, bugün Türkiye için toplanacak. 
     İcra Direktörleri Kurulu, bugünkü toplantıda Türkiye'nin programına ilişkin yeni stand-by düzenlemesinin birinci ve ikinci gözden geçirme dönemlerinin sonuçlandırılması konusunu görüşecek. 
     Toplantıda, bu iki dönemin sonuçlandırılması ve toplam 1.6 milyar doları aşan iki yeni kredi diliminin serbest bırakılması bekleniyor. 
     
     Tek gündem Türkiye 
     IMF İcra Direktörleri Kurulu'nun bugünkü toplantısında tek gündem maddesi olarak Türkiye yer alıyor. Toplantının ardından, IMF Başkanı Rodrigo de Rato veya Birinci Başkan Yardımcısı Anne Krueger'ın imzasıyla, Türk ekonomisinin durumuna ilişkin kapsamlı bir değerlendirmenin yayımlanması da bekleniyor. 
     İlkbaharda ulaşılan anlaşma çerçevesinde IMF İcra Direktörleri Kurulu, Türkiye için yaklaşık 10 milyar dolar mali destekli ve üç yıl süreli yeni stand-by düzenlemesini 11 mayıs 2005'te onaylamıştı. 
     
     Birinci gözden geçirme ertelendi 
     IMF ile yapılan stand-by anlaşması çerçevesinde bankacılık ve sosyal güvenlik reformunun geçmemesi nedeniyle birinci gözden geçirmenin tamamlanamaması, temmuz ayında IMF'nin Türkiye'ye vereceği 800 milyon dolarlık kredi diliminin ertelenmesine neden olmuştu IMF ile ikinci gözden geçirme 7 eylülde başlarken, görüşmelere Washington'daki IMF-Dünya Bankası Sonbahar Toplantıları nedeniyle 21 eylülde ara verildi. 12 ekimde tekrar başlayan görüşmelerde niyet mektubu taslağında mutabakat sağlandı. IMF ile varılan anlaşmaya göre sosyal güvenlik reformu yeni yıla kalırken, iki gözden geçirme birleştirilerek onaylanacak. 
     
</TEXT>
</DOC>
