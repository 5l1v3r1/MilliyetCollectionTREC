<DOC>
<DOCNO> 401777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sonspo31.html </URL>
<DATE> 2005/12/08/ </DATE>
<TIME> 19.55 </TIME>
<AUTHOR>  </AUTHOR>
<HEADLINE>
Altay, Teknik Direktör Levent Eriş ile yollarını ayırdı 
</HEADLINE>
<TEXT>

     İkinci Futbol Ligi A Kategorisi'nde yer alan Altay'da teknik direktör Levent Eriş'in sözleşmesi sürpriz bir kararla feshedildi. 
     Siyah-beyazlı yöneticiler olağanüstü bir toplantı yaparak, Mardinspor maçından sonra istifa etmeyi düşündüğünü açıklayan Eriş'in durumunu görüştü. Levent Eriş ile de görüşen yöneticiler karşılıklı anlaşarak yolları ayırmaya karar verdi. 
     Kulüp ikinci başkanı Ethem Oruç, son günlerdeki açıklamalarını dikkate alarak Eriş ile çalışmamaya karar verdiklerini bildirdi. 
     Yönetim kurulu başkanı Mehmet Erdoğan da medeni bir şekilde Eriş ile görüşerek bu kararı verdiklerini, tamamen Altay'ın çıkarları doğrultusunda hareket ettiklerini belirtti. 
     Erdoğan, takımı Mersin İdmanyurdu maçına altyapıdan bir antrenörün hazırlayacağını kaydetti. 
     
</TEXT>
</DOC>
