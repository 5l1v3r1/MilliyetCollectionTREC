<DOC>
<DOCNO> 403271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/yasam/axyas01.html </URL>
<DATE> 2005/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Şişli'de duman cezası 
</HEADLINE>
<TEXT>


Şişli'deki alışveriş merkezleri ve internet kafelerde 15 Ocak'tan itibaren sigara yasaklanıyor. Lokanta ve kafelerde sigara içenlerin bölümleri ayrılacak. Yasağa uymayanlara 100 YTL ceza kesilecek 

Şükran Pakkan 

Gelişmiş ülkelerdeki uygulamaların aksine, Türkiye'de isteyenin istediği yerde sigara içtiği günler tarihte kalıyor. İstanbul Büyükşehir Belediye Başkanı Kadir Topbaş'ın kapalı mek nlarda sigara içilen ve içilmeyen yerleri ayırmak konusundaki fikrini hayata ilk geçiren Şişli Belediyesi oldu. 
Şişli Belediye Meclisi, "sigaranın insan sağlığı üzerindeki etkilerini ortadan kaldırmak" amacıyla beş aylık çalışmaları sonucu olarak 9 Aralık'ta aldığı kararla kapalı mek nlarda sigara içilen ve içilmeyen yerlerin ayrılması koşulunu getirdi. Karar, 15 Ocak'tan itibaren alışveriş merkezleri, internet kafeler gibi mek nlarda sigarayı tamamen yasaklarken, lokanta, kafe gibi yerlerde ise özel bölümler oluşturulması koşulunu getiriyor. 
Yasağa aykırı hareket edenlere, 100 YTL para cezası öngörülürken, işyerlerine ise ruhsat iptaline varan cezalar geliyor. Para cezası, zabıtalarca tutunakla sabitlenip, mal müdürlüklerine ödenirken, kesilen cezaların yüzde 80'i belediye bütçesine, yüzde 20'si genel bütçeye aktarılacak. 

Yasaklı yerler 
Şişli ilçesi sınırları içerisindeki tüm işyeri, kurum ve kuruluşları kapsayan karar, Sağlık ve Çevre ile Hukuk Komisyonu'nun ortak önerisiyle meclis gündemine geldi. Çalışmalarda, 4207 sayılı Tütün Mamüllerinin Zararlarının Önlenmesine Dair Kanun, 5393 sayılı Belediye Kanunu ve 5236 sayılı Kabahatlar Kanunu esas alındı. Karara göre sigaranın kesinlikle yasak olduğu yerler şöyle 
Fuar, alışveriş merkezi, düğün salonları, kongre, toplantı ve konferans salonları, internet kafeler, elektronik oyun merkezleri, atari, bowling salonları, eğitim ve sağlık kurumları, ibadethaneler, sinema ve tiyatroların kapalı ve açık tüm alanları. 

'Yetkinin içini doldurduk' 

Şişli Belediyesi Hukuk İşlerinden Sorumlu Başkan Yardımcısı Ayhan Kızılöz, belediye yasasına dayanan kararın inisiyatifin kullanılması açısından önem taşıdığını söyledi. Kızılöz, "Biz var olan yasayı, inisiyatif kullanarak doğru yorumladık. Genel yetkinin içini doldurduk" dedi. 
Kararın büyükşehir belediyesi onayına sunulduğunu anlatan Kızılöz, "Ancak yasaya göre, bütçe ve imar dışındaki kararlarda, reddedilse dahi biz ikinci kez aynı şekliyle kararı gönderirsek, doğrudan uygulama hakkı kazanıyoruz. 15 Ocak'ın önünde bir engel bulunmuyor" diye konuştu. 


</TEXT>
</DOC>
