<DOC>
<DOCNO> 407827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/siyaset/siy01.html </URL>
<DATE> 2005/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
MGK, terörü masaya yatırdı 
</HEADLINE>
<TEXT>


Yılın son Milli Güvenlik Kurulu toplantısı 4 saat 15 dakika sürdü. Toplantıda özellikle terörizme karşı eşgüdümlü çalışma yapılması gerektiği kaydedildi. Alt kimlik-üst kimlik tartışması da bildiride yer aldı 

BARKIN ŞIK Ankara 


Milli Güvenlik Kurulu MGK , son 2 ay içinde gündeme damgasını vuran terör olaylarını ve bunlara karşı alınması gereken tedbirleri masaya yatırdı. Toplantıda "terörizm" ve terörist"le mücadelenin farklılıkları anlatılırken, güvenlik güçlerinin teröristleri durdurmada başarılı olduğu, ancak terörizme karşı eşgüdümlü çalışma yapılması gerektiği kaydedildi. MGK sonrası yapılan açıklamada da "alt kimlik - üst kimlik" tartışmalarına değinilerek, "Anayasa ile belirlenmiş niteliklerin muhafaza edilmesi gerektiği" kaydedildi. 
Cumhurbaşkanı Ahmet Necdet Sezer başkanlığında Çankaya Köşkü'nde toplanan yılın son MGK'sı 4 saat 15 dakika sürdü. Toplantıda, gelecek yıl uygulanması beklenen ve MGK Genel Sekreterliği'nce hazırlanan 40 sayfalık Güneydoğu Eylem Planı'nın yanı sıra, terörizmle topyek n mücadele edilmesi gerekliliği ele alındı. Edinilen bilgilere göre, MGK'nın askeri kanadı Türk Silahlı Kuvvetleri ile Emniyet güçlerinin teröristlerin silahlı eylemlerini durdurmakta gerekli başarıyı sağladığını, ancak terörizmle mücadelenin devletin bütün kurum ve kuruluşları arasındaki eşgüdümün sağlanmasıyla mümkün olabileceğini kaydetti. 
Toplantıda ayrıca, terörizme yönelik istihbarat kurumları arasında yaşanan koordinasyon eksikliği ve hazırlanan eylem planlarının etkin şekilde uygulanamamasının sorunun ortadan kalkmamasında etkili olduğu ifade edildi. 

Topyek n mücadele 
Kolluk kuvvetlerinin, karayolları ve mesk n mahallerle evlerde arama yapabilmesi için mahkeme kararı ve mülki amirin yazılı izninin aranması koşulunun da teröristlere büyük hareket kabiliyeti kazandırdığı aktarıldı. Toplantı sonrası yapılan açıklamada, alt - üst kimlik tartışmalarına da vurgu yapılarak şöyle denildi 
"Devletimizin üniter yapısı ve Anayasa ile belirlenmiş niteliklerinin muhafaza edilmesi, milli hedeflerimize yönelik bölücü ve terörist tehdidin ortadan kaldırılması için uygulanması gereken önlemlerin kapsamlı bir değerlendirmesi yapılmış bu tehdide karşı mücadelenin topyek n bir anlayışla sürdürülebilmesi amacıyla devletin tüm kurum ve kuruluşları arasında etkin bir işbirliği ve eşgüdümün sağlanmasının önemi vurgulanmıştır. Kurulun Nisan 2005 toplantısında da ele almış olduğu iç göçün yol açtığı ekonomik, sosyokültürel ve kamu düzenine ilişkin sorunların çözümüne yönelik önlemler gözden geçirilmiştir. 

Irak'ın bütünlüğü 
Siyasi sürecin Irak halkının tüm katmanlarının temsilcilerinin katkılarıyla sürdürülmesinin yararı vurgulanmış, Kerkük gibi hassas konuların tüm Iraklıların üzerinde anlaşmaya varacağı bir çözüme kavuşturulması gerektiği belirtilmiş, Irak'ın toprak bütünlüğü ve siyasi birliğinin korunmasının önemi teyit edilerek, barış ve istikrarın tesisine ve ülkenin yeniden imarına verdiğimiz desteğin süreceği ifade edilmiştir." 

'Cömert Dede'ye tebrik 

Hava Kuvvetleri Komutanı Orgeneral Faruk Cömert, yeni dede olması nedeniyle toplantıda tebrikleri kabul etti. İki gün önce bir gazeteye ilan veren Cömert, ikiz torunları Melis ve Ceren'i dünyaya getiren Prof. Tbp. Albay Recai Papuçcu'ya, Centrum Kliniği ve Güven Hastanesi'ne teşekkür etmişti. 


</TEXT>
</DOC>
