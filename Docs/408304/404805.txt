<DOC>
<DOCNO> 404805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sontur12.html </URL>
<DATE> 2005/12/19/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Pat- pat baraja uçtu 4 ölü, 1 yaralı 
</HEADLINE>
<TEXT>

     
     Sertan AYDEMİR- Eyüp BEKTAŞ EREĞLİ Zonguldak , DHA 
     
ZONGULDAK’ın Ereğli İlçesi’nde pat-pat’ olarak bilinen aracın Kızılcapınar Barajı’na uçması sonucu aynı aileden 4 kişi öldü, 1 yaşındaki kız ise yaralı olarak kurtuldu. Kazadan, pat-pat'tan düşerek yaralı kurtulan sürücü Yakup Başaran’ın annesi, eşi ve baldızını kurtarmak için baraja atlayınca boğulduğu belirtildi. 
     Ereğli İlçesi’ne bağlı Şamlar Köyü’nde oturan Yakup Başaran, Ova Köyü’nde oturan kayınpederini ziyaret etmek için annesi Hayriye Başaran, eşi Deniz Başaran baldızı Derya Arslan ve 1 yaşındaki kızı Sude'yi de alarak pat- pat'la yola çıktı. İddiaya göre Kızılcapınar mevkiinde giderken, Yakup Başaran'ın sigara yakmaya çalıştığı sırada, bir anlık dikkatsizlik sonucu pat- pat yaklaşık 30 metrelik yükseklikten Kızılcapınar Barajı’na uçtu. Kazada, pat- pat'ta bulunan Deniz Başaran, Hayriye Başaran ve Derya Arslan boğularak yaşamını yitirdi. 
     
     KURTARMAK İÇİN ATLAMIŞ 
     Kaza sırasında pat-pat'tan fırlayan 1 yaşındaki Sude Başaran ise olay yerinden geçen sürücüler tarafından Ereğli Devlet Hastanesi’ne götürüldü. Görgü tanıklarının ifadesine göre, 22 yaşındaki sürücü Yakup Başaran da kaza sırasında pat- pat'tan düştü. Annesi Hayriye Başaran, eşi Deniz Başaran ve baldızı Derya Arslan’ın pat- pat'la birlikte baraja düştüğünü gören Yakup Başaran, kurtarmak için baraja atladı. Ancak, kendisi de boğularak yaşamını yitirdi. 
     Kaza haberinin duyulmasından sonra olay yerine gelen Başaran ailesinin yakınları sinir krizleri geçirdi. Olay yerine çağrılan özel dalgıç, yaklaşık 50 metre derinliğe gömülen pat- pat'tan Hayriye Başaran, Deniz Başaran ve Derya Arslan’ın cesetlerini çıkarırken, kayıp olan Yakup Başaran’ı arama çalışmaları devam ediyor. 
     
</TEXT>
</DOC>
