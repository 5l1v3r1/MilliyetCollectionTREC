<DOC>
<DOCNO> 402037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/soneko27.html </URL>
<DATE> 2005/12/09/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Bankaların 2006 yılı enflasyon tahminleri... 
</HEADLINE>
<TEXT>

     Oyakbank ve Yapı ve Kredi Bankası, 2006 yılında enflasyonun yüzde 5.5 seviyesinde gerçekleşeceğini tahmin etti. 
     Oyakbank Hazine Grubu Ekonomik Araştırmalar Bölümü tarafından hazırlanan Aralık ayına ilişkin ''Aylık Ekonomi Bülteni'' ile Yapı Kredi Bankası'nın Kurumsal ve Ekonomik Araştırmalar Yönetimi tarafından hazırlanan ''Aylık Görünüm Aralık'' raporunda Türkiye ekonomisinde yaşanan gelişmeler değerlendirildi Oyakbank'ın ''2005-2006 Gerçekleşmelere dayalı beklentiler'' başlıklı bültenine göre, önümüzdeki yıl resmi enflasyon hedeflemesine geçişle birlikte yüzde 5'lik enflasyon hedefi de dikkate alındığında Merkez Bankası'nın ılımlı faiz politikalarının bir miktar daha güç kaybetmesi ve kısa vadeli faiz oranlarındaki toplam indirimin yüzde 1 puanla sınırlı kalması bekleniyor. 
     Buna göre, enflasyonun ise 2006 sonunda yüzde 5.5 ile Banka'nın belirsizlik bandı içinde kalacağı öngörüldü. 
     Merkez Bankası tarafından açıklanan enflasyon hedeflemesi programı ile nokta hedefin etrafında kısa vadeli potansiyel sapmaları izlemek üzere bir belirsizlik aralığının oluşturulmasının ise genel olarak para politikasının güvenilirliğini güçlendirdiği, aynı zamanda da 2006 yılında faizlerde artırım yapılması olasılığını neredeyse ortadan kaldırdırdığı ifade edildi. 
     2006 enflasyon görünümüne dair belli başlı riskler ise petrol fiyatları, hükümetin vergi ve kamu malı fiyatlarında ne kadar agresif bir artışa ihtiyaç duyacağı, global likidite ve risk iştahındaki gelişmeler olarak sıralandı. 
     Kamu dengesi ve finansmanı alanında 2005 yılında sıkı mali politikalarını büyük oranda sürdüren hükümet, yıl sonunda gayri safi milli hasılanın GSMH yüzde 6.5'i düzeyindeki IMF konsolide kamu sektörü faiz dışı fazla hedefini tutturamayacak. Ancak sapma büyük olasılıkla kabul edilebilir düzeyde kalacak. 
     2006 yılında konsolide bütçe açığının GSMH'nin yüzde 2.4'üne gerilemesiyle kamunun net borç ödeyicisi konumuna gelmesi öngörüldü. 
     Dolayısıyla, önümüzdeki dönemde kamu borçlanma senedi arzının azalmaya devam etmesi beklenirken, bunun özel sektör kaynak kullanımını destekleyeceğinin açık olduğu belirtilen bültende, ancak, 2006 için yüzde 6.5'lik hedefin oldukça agresif olduğu anımsanırsa, gelişmelerin piyasa beklentilerini etkilemesinin şaşırtıcı olmayacağı kaydedildi. 
     2005 yılının Türkiye ekonomisinin arka arkaya yüzde 5 ve üzerinde büyüdüğü 4. yıl olacağı belirtilen bültende, 2005 GSMH büyüme tahminlerinin yüzde 4.9 olduğu ifade edildi 
     Hükümetin 2006 büyüme öngörüsünün de yüzde 5 olduğu bildirilen bültende şöyle denildi 
     ''Ancak, inşaat sektöründeki canlılık bankacılık sektöründeki kızışan pazar payı rekabetinin desteği ile devam edecek olsa da, güçlü büyümenin dış dengesizliklerin kötüleşmesine neden olacağı açıktır. 2006'da uluslararası piyasalardaki olumlu havanın biraz daha ılımlı hale gelmesiyle büyüme yüzde 4 civarında gerçekleşebilecek.'' Bültende, yapısal dönüşüm ve dış dengedeki bozulmanın kamunun tasarruf açığını azaltma politikalarını sürdürdüğü bir ortamda yatırımlara bağlı geliştiği argümanlarına karşın hem yatırımların kalitesi hem de TL'nin reel değerlenmesi ile ilgili kaygı duydukları ifade edildi. 
     Bültende, ''hükümetin 2006'da erken seçim riskine karşı fazla harcama esnekliği kesinlikle bulunmamaktadır'' denildi. 
     
     YAPI KREDİ BANKASI 
     Yapı ve Kredi Bankası'nın raporuna göre, 2005 yılında olduğu gibi 2006 yılında da IMF'ye net dış borç ödemeleri devam edecek. 
     Türkiye, stand-by düzenlemesi kapsamında 2006 yılında IMF'den 3.2 milyar dolar kredi kullanımı öngörürken, 7.4 milyar dolarlık geri ödemede bulunacak. Böylece gelecek yıl IMF'ye yapılacak net ödeme 4.2 milyar dolar olacak. 
     2005 sonunda hedefin tutturulacağını tahmin etmekle birlikte, 2006'da enflasyonla mücadelenin fiyat katılıkları yüzünden daha zor olacağının düşünüldüğü belirtildi. 
     Bugüne kadar, ÜFE'deki enflasyon düşüşü mal fiyatlarındaki enflasyonu sınırlayan en önemli etkenlerden biri olmuştur. ÜFE'deki düşük fiyat artışlarının, petrol fiyatlarının gerileyeceği ve kurların düşük gideceği beklentisine paralel olarak 2006 yılında da süreceğini düşünmekle birlikte, yukarıda sözü edilen riskleri dikkate alarak, 2006 sonunda TÜFE enflasyonunun yüzde 5.5 seviyesinde gerçekleşeceği tahmin edildi. 
     2005 yılı gayri safi yurt içi hasıla GYYİH büyüme tahmininin yüzde 5.1. 2006 yılında da GSYİH'nın yüzde 4.7 oranında büyümesi öngörüldü. 
     2005 yılı sonunda yıllık ihracatın 72.5 milyar dolar, yıllık ithalatın ise 116.5 milyar dolar olarak gerçekleşeceğini tahmin edildi. 2006 yılında ise ihracatın 81.5 milyar dolar, ithalatın 130 milyar dolar olarak gerçekleşeceğini öngörüldü. 
     2005 yılı cari işlemler açığını 22.5 milyar dolar, diğer bir ifadeyle GSYİH'nin yaklaşık yüzde 6.2'si olarak tahmin edildi. Öte yandan, 2006 yılında ise cari işlemler açığının 26 milyar dolara, diğer bir ifadeyle GSYİH'nin yüzde 6.5'ine yükselmesi beklendi. 
     Yılsonu itibariyle faiz dışı harcamaların hedeflenen tutarın üzerinde kalacağı tahminimize rağmen, bütçe gelirlerinin de hedeflerin oldukça üzerinde seyretmesine bağlı olarak, faiz dışı fazla hedefinin tutturulacağı, hatta aşılabileceği düşünüldü. 
     2005 yılı için faiz dışı fazlanın GSYİH oranı tahmini yüzde 5.7, bütçe açığının GSYİH'ye oranı tahmini yüzde 4 olarak belirlendi. 2006 yılında ise faiz dışı fazlanın GSYİH'ya oranının yüzde 5.2, bütçe açığının GSYİH'ya oranının ise yüzde 2.7 olması öngörüldü. 
     2004 yılında yüzde 52 düzeyinde olan iç borç stokunun GSYİH'ya oranının 2005 yılında yüzde 49'a, 2006 yılında ise yüzde 46 düzeyine inmesi tahmin edildi. 
     
</TEXT>
</DOC>
