<DOC>
<DOCNO> 407413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sontur20.html </URL>
<DATE> 2005/12/28/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Evlatlık verdiği çocuklarını almak için dava açtı 
</HEADLINE>
<TEXT>

     Karabük’ün Safranbolu İlçesi’nde, küçük yaşta zorla evlendirildiği eşinden boşanmasının ardından çocuklarını evlatlık vermek zorunda kalan anne, kızı ve oğluna tekrar kavuşabilmek için velayet davası açtı. 
     AA muhabirinin aldığı bilgiye göre, 13 yaşındayken birlikte yaşamaya zorlandığı kişiyle Türk Medeni Kanunu’nun öngördüğü yaş sınırı dolunca 1996 yılında evlendirilen Ayşegül Alagöz 24 , 1998’de geçimsizlik nedeniyle eşinden ayrıldı. 
     Çocuklarıyla geçim sıkıntısı çeken Alagöz, bu kez evli bir kişiyle, imam nikahıyla birlikte yaşamaya başladı. Maddi sorunlarını gideremeyen Alagöz, 1999 yılında kızı Buse ve oğlu Buğra’yı Kastamonu Sosyal Hizmetler Çocuk Esirgeme Kurumu Yurdu’na teslim etti, ayrıca çocuklarının evlat edinilebilmeleri için de izin verdi. 
     İmam nikahıyla yaşadığı kişiden de bir çocuğu olan Alagöz, geçimsizlik nedeniyle bu kişiden de 2003 yılında ayrıldı. Bu arada babası da intihar eden Alagöz, annesinin yanına dönerek, 1999’dan itibaren göremediği kızı ve oğlunu aramaya başladı. 
     
     ÇOCUKLARINA 6 YIL SONRA ULAŞTI... 

     Alagöz, arama çalışmaları sonucu çocuklarının Kastamonu’nun Cide İlçesi’nde olduğunu öğrendi. 6 yıl önce ayrıldığı ve 10 yaşına gelen kızı Buse ile 9 yaşındaki oğlu Buğra’yı evlat edinen ailenin, çocuklarına öz annelerinin öldüğünü söylediklerini öğrendiğini ifade eden Alagöz, çocuklarını bu aileden istemesine karşın olumsuz cevap aldı. 
     6 yıl sonra çocuklarına tekrar kavuşma imkanı yakalayan Ayşegül 
     Alagöz, evlat edinilmelerine izin vermesine rağmen, çocuklarının velayetini tekrar alabilmek için mahkemeye başvurdu. 
     Anne Alagöz, yaşamı boyunca çileli günler çektiğini ancak, annesinin desteği ile ekonomik açıdan çocuklarına bakabilecek güçte olduğunu ifade ederek, şunları kaydetti 
     "Ancak, kızım ve oğlumu evlatlık alan aile, onları vermek istemiyor. Buse ve Buğra’ya gerçek anneleri olduğumu söylediğimde benden ayrılmak istemediler. Fakat, şu anda öz evlatlarım bana gösterilmiyor. Acılarımın, çocuklarıma kavuşarak son bulmasını istiyorum. Bunun için Karabük Sosyal Hizmetler İl Müdürlüğü ile görüşerek yasal prosedüre başladık. Safranbolu Sulh Hukuk Mahkemesi’ne velayet davası açtık. Tek isteğim, çocuklarıma kavuşmak." 
     
</TEXT>
</DOC>
