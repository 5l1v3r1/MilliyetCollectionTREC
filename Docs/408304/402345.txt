<DOC>
<DOCNO> 402345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/son/sonspo14.html </URL>
<DATE> 2005/12/10/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Tahkim Kurulu, Tomas'ın cezasına yapılan itirazı reddetti 
</HEADLINE>
<TEXT>

     Türkiye Futbol Federasyonu TFF Tahkim Kurulu'nun haftalık olağan toplantısı Samsun'da yapıldı. 
     TFF Samsun Bölge Temsilciliği'nde biraraya gelen kurul üyeleri, gündemlerinde yer alan konuları görüştüler. 
     Toplantı öncesinde basın mensuplarının sorularını yanıtlayan Tahkim Kurulu Başkanı Selçuk Öztek, Fenerbahçeli forvet oyuncusu Semih'e PFDK tarafından verilen 3 maçlık cezanın Tahkim Kurulu kararı ile kaldırılmasının eleştirilere neden olduğu yolundaki soruları yanıtladı. 
     Bu kararın oy çokluğu ile verildiğini ifade eden Öztek, ''Kararı şöyleydi, veya böyleydi diye savunmak hem anlamsız, hem de kurul olarak görevimize aykırı. Gerekçeli kararı yazılmaktadır. Gerekçeli kararda herşey detayları ile sunulacaktır'' dedi. 
     Daha sonra TFF Samsun Bölge Temsilcisi Hayri Topal tarafından kurul üyelerine ayrı ayrı şilt verildi. 
     
     GALATASARAYLI TOMAS'IN DURUMU 

     Toplantı sonrasında bir açıklama yapan Tahkim Kurulu üyesi Refik Moral, kurulun gündemindeki 12 dosyanın ele alındığını bildirdi. 
     Bunlar arasında Galatasaraylı Tomas'a verilen 2 maçlık cezayla ilgili itirazın da bulunduğunu belirten Moral, dosyanın içeriğini incelediklerini ve futbolcunun davranışının sportmenliğe aykırı olarak değerlendirildiğini ifade ederek, ''Verilen cezanın yerinde olduğuna ve itirazın reddine oy birliği ile karar verilmişir'' dedi. 
     
</TEXT>
</DOC>
