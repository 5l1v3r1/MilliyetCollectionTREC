<DOC>
<DOCNO> 403856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/guncel/axgun01.html </URL>
<DATE> 2005/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İmam hatipliye pozitif ayrım 
</HEADLINE>
<TEXT>


Açık Öğretim Liseleri'nin 'sosyal' alanını tercih edecek olan imam hatipliler, haftada 4 saat ek ders alarak, sözel puanla girilen bölümler için genel liselilerle eşit duruma gelecek. 'Makine' bölümü öğrencileri içinse ek ders haftada 50 saate kadar çıkacak 

Bahar Atakan - Ankara 

Milli Eğitim Bakanlığı'nın MEB , farklı katsayı uygulaması nedeniyle alanları dışındaki yükseköğretim programlarına girmekte zorlanan meslek lisesi öğrencilerine yönelik yeni yönetmeliğinin, en çok imam-hatip liselilere İHL yarayacağı belirlendi. 
Branş dersleri dışında, genel liselerin sosyal alan derslerini okuduğu sınıfa göre bir ya da iki saat eksikle alan İHL öğrencileri ve mezunları, Açıköğretim Lisesi'ne AÖL kayıt yaptırdıktan sonra alacakları ek derslerle üniversitelerin istedikleri bölümüne diğer meslek liselilere göre çok daha kolay girebilecekler. AÖL'lerin "sosyal" alanını tercih edecek olan İHL'liler, haftada ortalama en fazla 4 saat ek ders alarak, başta öğretmenlik olmak üzere sözel puanla öğrenci alan bölümler için genel liselilerle aynı koşullarda yarışabilecekler. Ancak fark derslerine ilişkin rakamlar, meslek liselerinin örneğin "makine" bölümü öğrencileri için 50 saate kadar çıkacak. 

Aynı dersleri alıyorlar 
Sistem şöyle işleyecek 
İHL'liler ile genel ve mesleki teknik eğitim alan tüm öğrenciler, 9. sınıfta ortak derslerden sorumlu oluyor. 
İHL haftalık ders çizelgesine göre, öğrenciler 10, 11 ve 12. sınıfta meslek dersleri dışında genel lisenin "sosyal bilimler" alanında okuyan öğrencilerle "aynı" dersleri alıyorlar, ancak bu dersleri daha az saatte işliyorlar. Örneğin, İHL'de okuyan 11. sınıf öğrencisi, genel lisenin sosyal bilimler alanı 11. sınıf öğrencisinden sadece bir saat eksik "Dil ve Anlatım" dersi alıyor. 
Yeni düzenlemeye göre, AÖL'ye geçebilecek İHL'liler ile mezunları, Fen ve Türkçe - Matematik alanına oranla, sosyal bilimler alanındaki eksik ders saatlerini daha rahat tamamlayabilecekler. 

Öğretmenlik için 4 saat 
İHL öğrencisi, "sosyal" alan diploması için haftada 4 saat, Fen alanı diploması için haftada 23 saat, Türkçe - Matematik alanı diploması için de haftada 5 saat ek fark dersi alacak. Eksik ders saatlerini en çok iki dönemde tamamlaması planlanan İHL mezunları, ÖSS'de sosyal puanla girilen öğretmenlik, psikoloji ve sosyoloji gibi bölümlerde rahatlıkla okuyabilecekler. Matematik veya Fen alanındaki açıklarını kapatmayı başarabilen İHL'liler de, tıp veya hukuk dahil, istedikleri alanda genel liselilerle yarışa girebilecekler. 

Diğerleri daha zor 
4 yıllık lise eğitimi süresince İHL ve teknik lisenin "makine" ve "elektrik" bölümü öğrencilerinin diploma alanlarına göre AÖL'yi bitirmiş olmaları için tamamlamaları gereken eksik ders saatleri şöyle 
İHL Sosyal Bilimler 4, Fen Bilimleri 25, Türkçe - Matematik 5 
Makine Bölümü Fen Bilimleri 29, Türkçe - Matematik 50 
Elektrik Bölümü Türkçe - Matematik 47, Fen Bilimleri 25 

Hangi bölümlere girer 
Sözel puanla öğrenci alan bölümler arasında sosyal bilgiler, coğrafya, tarih, Türkçe gibi öğretmenlik bölümleri, iletişim fakültesinin gazetecilik, halkla ilişkiler, radyo, sinema ve televizyon bölümleri, fen - edebiyat fakültelerinin tarih, coğrafya, Türk Dili ve Edebiyatı, sanat tarihi, arkeoloji bölümleri yer alıyor. 

Kayıtlar ocakta 

Yeni düzenleme kapsamında ilk kayıtlar Ocak 2006'da alınacak. AÖL'de kredili sistem uygulandığından, eksik ders saatlerini alacakları kredilerle kısa sürede kapatabilen İHL'liler ÖSS'de de istedikleri alandan sınava girebilecekler. Ticaret turizm, erkek ve kız teknik öğretim kapsamındaki liselerin ara sınıfından veya mezunlarından AÖL'ye kayıt yaptıranlar da, 30 krediyle bir dönem eksiklerini kapatabilecekler. Yetkililer, ocakta kayıt yaptıracak öğrencilerin okul dağılımına göre kimin hangi dersi kaç krediyle alabileceğine ilişkin karar yayımlanacağını kaydetti. 



</TEXT>
</DOC>
