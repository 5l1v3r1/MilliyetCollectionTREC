<DOC>
<DOCNO> 403502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sonyas06.html </URL>
<DATE> 2005/12/14/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Çalışmayan her üç kadından biri obez 
</HEADLINE>
<TEXT>

     Selçuk Üniversitesi’nde SÜ yapılan araştırmada, çalışmayan her üç kadından birinin obezite olduğu ortaya çıktı. 
     SÜ Meram Tıp Fakültesi Hastanesi Halk Sağlığı Anabilim Dalı Öğretim Üyesi Doç. Dr. Kemal Şahin, AA muhabirine yaptığı açıklamada, son yıllarda hızla yaygınlaşan obezite hastalığının, çalışan ve ev kadınlarında görülme sıklığını belirlemek için bilimsel çalışma yaptıklarını söyledi. 
     Bu çalışma çerçevesinde kent merkezinde yaşları 15 ile 49 arasında değişen toplam 676 ev kadını üzerinde araştırma yaptıklarını belirten Şahin, "Öğrenim durumu, ekonomik durumu, gebelik sayısı, akrabalarda obezite durumu gibi konularda sorduğumuz çeşitli sorularla hakkında çeşitli bilgiler edindiğimiz kadınların, anket sonrası kilolarını tespit ettik" dedi. 
     Araştırmada, kadınların yüzde 27.5’inin hızlı ve yüzde 48.4’ünün orta hızda yemek yediğini belirlediklerini ifade eden Şahin, şunları kaydetti 
     "Kadınların yüzde 49’unun öğünleri atladığını, yüzde 44.8’inin gece yemek yeme alışkanlığının bulunduğunu, yüzde 3.5’inin ise günde 4 veya daha fazla öğün yemek yediğini belirledik. Ayrıca yaptığımız anket çalışmasında kadınların yüzde 66.4’ünün hiçbir şekilde egzersiz veya spor yapmadığını, yüzde 26.2’sinin ise ev işlerini kendi çocuğu, gelini veya ücretle tuttukları kişilere yaptırdığını tespit ettik." Şahin, ev kadınlarında obezite hastalığının görülme sıklığı üzerinde durdukları araştırmada, çalışmayan kadınların büyük kısmının obezite hastası olduğunu tespit ettiklerini vurgulayarak, 667 ev kadınından 225’e yakınının obezite olduğunun ortaya çıktığını dile getirdi. 
     
     YEME KÜLTÜRÜ VE HAREKET EKSİKLİĞİ ETKİLİ OLUYOR 

     Hızlı yemek yeme alışkanlıkları olan kadınların büyük bölümünde obeziteye rastladıklarını belirten Şahin, "Ev kadınlarında daha sık görülen obezite hastalığını, yeme kültürü, hareket eksikliği ve spor alışkanlığının olmamasına bağlayabiliriz. Ayrıca, ev kadınları çalışan kadınlara oranla çok daha az hareket ettikleri için daha fazla yağ toplayarak kilo alıyorlar. Hareketsizliğin de obezitede önemi büyük" diye konuştu. 
     Şahin, çalışmayan kadınların da obeziteden korunabileceklerini, bunun için öğün saatlerini geçirmeden ve aşırıya kaçmadan yeterli miktarda besin almak gerektiğini kaydetti. 
     Şahin, ayrıca kilo sorunu yaşamaya başlayan kadınların uzman bir hekim kontrolünde diyet ve spor yapmasının da faydalı olacağını sözlerine ekledi. 
     
</TEXT>
</DOC>
