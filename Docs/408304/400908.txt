<DOC>
<DOCNO> 400908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/spor/spo13.html </URL>
<DATE> 2005/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Rekabet gerek 
</HEADLINE>
<TEXT>


Süper Lig lideri Fenerbahçe'yle beşinci Sivasspor arasındaki puan farkı 16... Cumartesi günü son haftası oynanan Japonya Ligi'ndeyse beşinci Cerezo'yla lider Gamba arasındaki fark sadece 1 puandı 

UĞUR MELEKE 


Süper Lig'de yabancı sayısını tartışıyoruz, ama ulusal takımın iskeletini Avrupa liglerinde forma giyen oyuncuların oluşturduğunu görmezden geliyoruz. Ligimizde rekabet unsurundan söz edemez duruma geldik, bu da uluslar arası düzeyde mücadele edebilecek takım sayısını yok denecek aşamaya getirdi... Süper Lig'de sadece 15 hafta sonunda birinci Fenerbahçe'yle beşinci Sivasspor arasındaki puan farkı tam 16... Son yılların yükselen değerleri arasında yer alan ve bu hafta sonu sona eren Japon Ligi'ndeyse beşinci Cerezo, şampiyonluğu sadece 1 puanla kaybetti. İnanılır gibi değil... 
Eski Galatasaraylı Horvart ve Christian'la eski Fenerbahçeli Washington'un da forma giydiği J-League'de son haftaya beş takım şampiyonluk şansıyla girdi. Son haftaya 58 puanla Cerezo Osaka lider başlarken, diğer Osaka ekibi Gamba'nın 57, son şampiyon Urawa, Kashima ve Jef United'ın 56'şar puanları vardı. 
Sevgili okurumuz Filmer'in deyimiyle, Osaka şehrinin rengi maçlar başlarken belki Cerezo'nun pembe-mavisi idi, ama 90 dakikaların sonunda gülen Gamba oldu. 
Maçlar Cumartesi günü aynı saatte başladı, beşinci dakika geçildiğinde golü bulan Cerezo liderdi. 15'te Gamba 1-0 öne geçip ikinci sıraya yükselirken, hemen ardından Cerezo'nun yediği golle liderliğe çıktı. 40'ta Gamba golü yiyip, iki maç tekrar berabere duruma gelince 2-0 galip durumda olan Urawa, devreyi lider kapattı. 
56'ıncı dakikada tekrar Gamba, 62'deyse Cerezo taraftarı şampiyonluğu kutluyordu. Bitime 11 dakika kala son gülecek takım belli oldu Gamba... 60 puanla şampiyonluğu kucaklayan Osaka ekibini, 59 puanlı Urawa, Kashima, Jef United ve Cerezo takip ettiler. İlhan Mansız'ın eski, Horvart'ın yeni takımı Vissel Kobe sonuncu, Washington'ın 19 golle sırtladığı Tokyo Verdy ise ligi sondan ikinci bitirdi. En golcü oyuncusu Christian olan Omiya Ardija'nın derecesi ise biraz daha iyi 13'üncülük... 

Uzaydan mı geldiler 

Cuma gecesi NTV'de Taktik'te Okay Karacan'ın Rıdvan Dilmen'e asistiyle başladı tartışma... Gerçekten dünya futbolunun yeni yıldızları Vieira, Essien ve Makalele gibi ön liberolar mı Eskiden golü atan ve attıran Maradona, Platini ve Baggio gibi yıldızları överken, şimdi öncelikli hedefi gol attırmamak olan Vieira'ya mı tutunduk 
Sahi, koskoca sezonu bir-iki gol ve birkaç asistle tamamlayan oyuncular nasıl büyük yıldız oldular Bu defansif zihniyetle dünya futbolunun geleceği nasıl olacak, merak ediyoruz. 
Bizim gibi Rıdvan Hoca da sıkılmıştı, futbol zekaları tartışılmaz olmasına rağmen üretici özelliği sınırlı olan ön libero yıldızlardan... Kendisinin 1988-89 sezonunda 19 gol atıp, 25'i Aykut ve Hasan'a toplam 42 gol pası verdiğini, sonuçları gol olan 4 penaltıyla 2 frikiğe neden olduğunu hatırlayınca kendimize geldik. 
Resimdeki gazete küpürü, 1989 yılına ait. Fenerbahçe teknik direktörü Veselinovic, Rıdvan'ın o sezon Altay'a attığı üçüncü gol için "Gol değil, senfoniydi. Filme alınıp, nasıl gol atılır, gençlere gösterilmeli" diyor... 
Reuters yazarı Simon Baskett'e göre ise Makalele ve Essien'den daha iyi bir orta saha oluşturmanız için uzaya gitmeniz gerekecek... Galiba Maradona, Ronaldinho ve Rıdvan uzaydan geldiler... 

Saygı duruşu 

Statlarımızda her türlü saygı duruşunu bitmek tükenmek bilmeyen utanç anlarına çevirdiğimiz m lum. Hakemler artık 1 dakika sürmesi gereken saygı duruşlarındaki rezaleti bitirmek için 20'nci saniyede düdüklerini çalmak zorunda kalıyorlar. Hafta sonu İngiltere'de oynanan maçlarda George Best'in anılış biçimi nerede hata yaptığımızı gösterir nitelikte... 
Merhum Best'i anmak için çılgınca alkışladı, ülkenin dört bir yanındaki İngiliz taraftarlar. Takımsal protestolar dışında harika sahneler yaşandı, çoğu stadyumda. Sadece City'liler United efsanesini ıslıkladılar kısmen... Ama alkışlar protestoları bastırdı. İşte anahtar nokta da bu Sessizlik, birkaç kendini bilmez protestoyu örtmüyor. Oysa, alkış bunun için hoş bir çözüm. 


</TEXT>
</DOC>
