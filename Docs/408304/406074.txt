<DOC>
<DOCNO> 406074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sontur07.html </URL>
<DATE> 2005/12/23/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Estetik cerraha 13 bin YTL'lik tazminat davası 
</HEADLINE>
<TEXT>

     İZMİR, DHA 

İZMİRLİ işkadını Firuzan Çelebi, gözaltı torbalarının alınması ve burun deliklerinin küçültmesi amacıyla kendisini ameliyat eden ancak operasyonu başarısız yaptığını öne sürdüğü doktoru E.T. aleyhine 13 bin 280 YTL'lik tazminat davası açtı. 
     Avukatı aracılığıyla Nöbetçi Asliye Hukuk Mahkemesi'ne başvuran 32 yaşındaki Firuzan Çelebi, gözaltı torbalarını aldırmak ve burun deliklerini küçültüp kaldırmak için estetik cerrahı E.T. tarafından ameliyat edildiğini, ancak sargılarını çıkarmasının ardından yüzünün tanınmayacak hale gelip çirkinleştiğini ileri sürdü. 
     Eski ve yeni fotoğraflarını da delil olarak dosyaya koyan Çelebi, ameliyatın ardından yüzünün uzun süre iyileşmediğini, gözünün altındaki torbaların giderilmediğini, burun deliklerinin küçülmek yerine aksine daha da büyüdüğünü iddia etti. Çelebi, Güzelleşmek bir yana çirkinleştim. Çevremde de alay konusu oldum'' diyerek doktor E.T.'nin hatalı olduğunu dile getirdi. 
     Operasyonun ardından mağdur olduğunu söyleyen Firuzan Çelebi, doktoru E.T.'ye, 3 bin 280 YTL'si maddi, 10 bin YTL'si manevi olmak üzere 13 bin 280 YTL tazminat davası açtı. 
     
</TEXT>
</DOC>
