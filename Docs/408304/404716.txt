<DOC>
<DOCNO> 404716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/soneko36.html </URL>
<DATE> 2005/12/19/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Bitlis'te sert paket Maltepe üretimine başlandı... 
</HEADLINE>
<TEXT>

     Bitlis Sigara Fabrikası'nda sert paket Maltepe üretimine başlandı. 
     Tek-Gıda İş Sendikası Bitlis Şube Başkanı Can Murat Yenisöz, gazetecilere yaptığı açıklamada, sert paket Maltepe'nin Türkiye'de ilk kez Bitlis'te üretildiğini söyledi. 
     Kentteki tek fabrika olan Bitlis Sigara Fabrikası'nın yaşatılması için sert paket Maltepe üretimine geçildiğini ifade eden Yenisöz, şunları kaydetti 
     ''Bitlis Sigara Fabrikası kentin ekonomisi için büyük önem taşıyor. Fabrikada uzun Samsun, yumuşak paket Maltepe ve Tekel 2000 sigaraları üretiliyordu. Özellikle Tekel 2000 üretiminde çeşitli sıkıntılar yaşandı. Çünkü Bitlis'te sos ünitesi tütünü tatlandıran ünite yoktu. Bu sistemin kurulması da çok masraflı olacaktı. Bu nedenle fabrikada, sadece sert paket Maltepe üretme kararı alındı.'' Türkiye'de yaklaşık olarak 300 ton sert paket Maltepe sigarasına ihtiyaç duyulduğunu bildiren Yenisöz, bu ihtiyacın yaklaşık 80 tonunu Bitlis'teki fabrikada üretileceğini söyledi. 
     Yenisöz, yeni üretimle Bitlis Sigara Fabrikası'nın canlanacağını ifade ederek, ''Yeni üretim aynı zamanda işçi ve makina ihtiyacı doğuracak. Bu ihtiyaç ildeki istihdamın da artmasına neden olacak. Türkiye'nin ihtiyaç duyduğu sert paket Maltepe sigarasının tümünün ilimizde üretilmesi, aynı zamanda işçi alımını da gündeme getirebilecek'' dedi. 
     Yaşanan gelişmenin Bitlis Sigara Fabrikası ve çalışanları adına sevindirici ve umut verici olduğunu dile getiren Yenisöz, şöyle konuştu 
     ''Fabrikamızda şu anda 206 işçi çalışıyor. İlimizdeki fabrikanın üretimde kalması bizim için önemli. Çünkü sigara fabrikası çok sayıda ailenin tek geçim kaynağı. Türkiye'nin ihtiyacı olan tüm sert paket Maltepe sigarası üretiminin ilimizde yapılması halinde, fabrikamızda 100 eleman daha çalışabilecek.'' Yenisöz, sert paket Maltepe sigarasının, AB normlarına uygun olarak üretileceğini, paket üzerinde gerekli tüm uyarıların yazılı olacağını sözlerine ekledi. 
     
</TEXT>
</DOC>
