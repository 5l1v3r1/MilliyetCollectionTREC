<DOC>
<DOCNO> 400361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/guncel/gun02.html </URL>
<DATE> 2005/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sen laleden ne anlarsın ' 
</HEADLINE>
<TEXT>


"İstanbul'a 3 Milyon Lale" kampanyası için düzenlenen törende trafikten dert yanarak "Lale istemiyoruz" diyen vatandaşa Topbaş, "Sen laleden ne anlarsın" diye çıkıştı 

ESRA ALUS İstanbul 

İstanbul Büyükşehir Belediye Başkanlığı'nın "İstanbul'a 3 Milyon Lale" kampanyasının başlaması nedeniyle dün Taksim'de tören düzenlendi. 
Törene laleyi çok sevdiği için katıldığını söyleyen Enerji ve Tabii Kaynaklar Bakanı Hilmi Güler, "Artık İstanbul geceleri de çok aydınlık bir şehir olacak" dedi. İstanbul Belediye Başkanı Kadir Topbaş ise son dönemde büyükşehir sınırlarına katılan köylerde lale ve diğer çiçeklerin yetiştirilmesi için çalışma başlattıklarını kaydetti. 
Topbaş, vatandaşlardan, 3 milyon laleden bir milyonunu evlerinde saksıya ya da bahçelerine dikmelerini istediklerini anlattı. "En güzel lale İstanbul'da yetişir" sloganıyla düzenledikleri yarışma hakkında da bilgi veren Topbaş, isteyen vatandaşların yetiştirdiği lalenin fotoğrafını göndererek yarışmaya katılabileceğini söyledi. 
Topbaş, bu sırada "Biz de trafiği düzeltene ödül vereceğiz. Sarıyer'den buraya 3 saatte geldim. Lale istemiyoruz" diyen vatandaşa, "Sen laleden ne anlarsın. Burada bir güzelliği yaşıyoruz" karşılığını verdi. Trafik sorununu çözmek için 116 kavşak yaptıklarını kaydeden Topbaş, "Biz çözüme geldik. Farklı kafalar baksalar bile göremiyorlar" diye konuştu. 

Şantiyelerde nöbet dönemi 

İstanbul Büyükşehir Belediye Başkanı Kadir Topbaş'ın, şehrin trafik sorununu kısa sürede çözmek amacıyla verdiği talimat uyarınca daire başkanları ve şube müdürlerinin şantiyelerde nöbet tutmaya başladıkları bildirildi. Yazılı açıklamada, ilk olarak 116 adet ulaşım projesini hayata geçirmek için çalışma yapıldığı ifade edildi. 



</TEXT>
</DOC>
