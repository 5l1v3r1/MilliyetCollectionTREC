<DOC>
<DOCNO> 402062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/soneko52.html </URL>
<DATE> 2005/12/09/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Sabancı Bir an önce müzakerelerin kurumsal yapısın güçlendirmeliyiz 
</HEADLINE>
<TEXT>

     Türk Sanayicileri ve İşadamları Derneği Başkanı Ömer Sabancı, bir an önce Avrupa Birliği ile müzakerelerin kurumsal yapısının güçlendirilmesi, buna uygun kamu reformunun gerçekleştirilmesi gerektiğini bildirdi. 
     TÜSİAD'dan yapılan açıklamaya göre, Avrupa Sanayi ve İşverenler Konfederasyonları Birliği UNICE Başkanlar Konseyi, İngiltere'de toplandı. 
     15-16 Aralık tarihlerinde yapılacak AB Konseyi Zirvesi öncesinde düzenlenen Başkanlar Konseyi'nin Londra'da yapılan toplantısına, Türkiye'den TÜSİAD Yönetim Kurulu Başkanı Ömer Sabancı, TİSK Başkanı Tuğrul Kudatgobilik, TÜSİAD Genel Sekreteri Haluk Tükel ve TÜSİAD-TİSK AB UNICE temsilcisi Bahadır Kaleağası katıldı. 
     TÜSİAD Yönetim Kurulu Başkanı Ömer Sabancı, yaptığı değerlendirmede, AB'nin dünyanın en güçlü ekonomik birimi olmaya devam ederken önemli sorunlarla karşı karşıya olduğuna ve bunları çözmek için kapsamlı stratejiler geliştirdiğine dikkati çekerek, şöyle dedi 
     ''AB ile müzakere sürecinde Türkiye'nin artık Avrupa'nın iç ve küresel sorunlarını daha iyi anlaması, bunlardan dersler ve fırsatlar çıkarması ve Türkiye-AB ilişkileri gündemini ikili yaklaşım mantığından çıkartarak AB ile bütünleşme çerçevesinde oturtması gerekmektedir. 
     Bir an önce müzakerelerin kurumsal yapısını güçlendirmeliyiz. Buna uygun kamu reformunu gerçekleştirmeliyiz. Çağdaş bir uluslararası siyasal iletişim stratejisi uygulamaya başlamalıyız. Değişen Avrupa ve dünya gerçeklerine uyum sağlamalı, Türkiye'nin gündemini bu gerçeklerden kopuk konulara boğmamalıyız.'' 
     
     AB ZİRVESİNE YÖNELİK ÖNCELİKLER 
     Açıklamada, Avrupa iş dünyası liderlerinin, UNICE Başkanlar Konseyi toplantısında belirledikleri Avrupa özel sektörünün gelecek hafta gerçekleşecek AB zirvesine yönelik önceliklerinin şunlar olduğu kaydedildi 
     ''AB Anayasası taslağının onaylanmaması sebebiyle oluşan kurumsal krizden derhal çıkılmalıdır. Avrupa'nın acilen siyasal liderliğe ihtiyacı vardır. 
     Avrupa sosyal modeli artık işlememektedir. Avrupa ülkelerindeki yaşlanan nüfus ve küresel rekabet dikkate alınarak acilen kapsamlı bir reform programı devreye sokulmalıdır. 
     AB'nin 2007-2013 yıllarını kapsayan bütçe programı konusunda siyasi uzlaşmaya ihtiyaç vardır. Artık bütçenin önceliğinin araştırma, geliştirme, istihdam politikaları ve girişimciliğe destek gibi AB'nin küresel ekonomik rekabet gücünü belirleyen alanlara odaklanması gerekmektedir. 
     AB içinde hizmetlerin serbest dolaşımının tam anlamıyla gerçekleşmesinin zamanı gelmiştir. Böylece maliyetler azalacak, rekabet, yenilik ve ürün seçenekleri de artacaktır. Ayrıca 600 bin yeni iş yaratılacaktır. 
     13 Aralık'ta Hong Kong'da başlayacak olan Dünya Ticaret Örgütü Bakanlar Konferansı'nda, dünyada tarım, sanayi ve hizmet ticareti açısından daha fazla serbestleşme sağlanmalıdır. 
     İçinde bulunduğumuz iletişim çağında küresel gerçeklerin ve AB politikalarının kamuoyuna çok daha etkili bir şekilde anlatılması için hükümetler, iş dünyası, sivil toplum kuruluşları, akademik kurumlar ve medya, sorumluklarını daha iyi üstlenmelidir.'' 
     
</TEXT>
</DOC>
