<DOC>
<DOCNO> 407836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/spor/spo01.html </URL>
<DATE> 2005/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayalet süvariler 
</HEADLINE>
<TEXT>


Beşiktaş, Yıldırım Demirören yönetiminde en fazla oyuncu değiştiren kulüp olarak tarihine damgasını vurdu. Del Bosque ve Rıza Çalımbay döneminde büyük umutlarla alınan yıldızlar birer birer söndü 

SERDAR SARIDAĞ 


Tarihinin en kötü tablosuyla karşı karşıya kalan Beşiktaş'ta çözülüşün başlıca nedeni büyük umutlarla transfer edilen, ancak "hayalet"ten öte geçemeyen yıldızlar oldu. 
Sezon başında takımın başına getirilen, Real Madrid'in eski hocası Del Bosque döneminde "kurtarıcı" olarak transfer edilen başta Berkant Göktan, Fatih Sonkaya, Juanfran ve Tayfun Korkut gibi isimler hiçbir varlık gösteremedi. Astronomik bir rakama transfer edilen Juanfran, 2004-2005 sezonunun en büyük hayal kırıklığı olarak dikkati çekti. İspanyol futbolcu, şu anda Hollanda'nın Ajax takımında kiralık olarak forma giyiyor. Beşiktaş'ta bekleneni veremeyen Fatih Sonkaya Portekiz'in Porto ekibinde ter dökerken, Berkant Göktan Alman Kaiserslautern'de forma mücadelesi veriyor. Tayfun ise kendine kulüp arıyor. 

Güven'le 9 dakika 
Geçen sezon yaşanan "oyuncu enflasyonu" bu sezona da taşınırken, Rıza Çalımbay döneminde alınan flaş isimler de haftalar ilerledikçe birer birer söndü. Servet dökülen Ailton'un varlıği ile yokluğu belli olmazken, Çalımbay'ın prensi Youla da gözden çıkarılan isimler arasındaki yerini aldı. İki futbolcu da transfer görüşmelerine başladı. Kleberson ise, sezon başındaki performansını aratan bir çizgide kaldı. İstanbulspor'dan alınan Güven Kocabal'da ise ayrı bir rekor kırıldı. Bu futbolcu şimdiye kadar sadece 9 dakika forma bulabildi. Koray'ın partneri olarak düşünülen Kürşat ise bir maç forma giyerek, Kartal'a veda etti. Rıza Çalımbay'ın, aralarında problem oluştuğu için gidişine izin verdiği bu futbolcuyu Ankaraspor'a istemesi ise ilginç bir anektot olarak hafızalara kazındı. 

Bosque dönemi Futbolcu Maç Süre Gol Berkant Göktan 4 65 2 Fatih Sonkaya 10 879 0 Juan Francisco 13 743 1 Tayfun Korkut 15 915 1 

Çalımbay dönemi Futbolcu Maç Süre Gol Ailton 13 979 4 Youla 12 681 2 Güven 1 9 0 Kürşat 1 90 0 Ahmet Dursun 262 7 1 

Güneş ışık bekliyor 

CENGİZ MALGIR 

Jean Tigana'nın gelişiyle ilk on birde forma şansı bulamayan Ali Güneş, hakkında çıkan transfer söylentilerine nokta koydu. Tecrübeli futbolcu, "Beşiktaş'ta oynamak istiyorum. Bu kulüpte gelen hocalardan Tigana dışında hepsi bana forma verdi. Hocamdan yeşil ışık bekliyorum. Eğer bu ışığı göremezsem ayrılmak zorunda kalacağım. Gelen teklifler arasında Denizli, Samsun ve Sivas var" dedi. 

'Hiçbir yere gitmiyorum' 

Siyah-beyazlılar'da Ankarasporlu Ersen Martin ile takası gündeme gelen Gökhan Zan, ayrılmayı düşünmediğini söyledi. Genç futbolcu, sakatlığının geçmesini beklediğini ifade etti. Transfer söylentilerine kulaklarını tıkadığını belirten Gökhan, "Hiçbir yere gitmiyorum. Antalya kampında yerimi alacağım" dedi. 


</TEXT>
</DOC>
