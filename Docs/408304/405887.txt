<DOC>
<DOCNO> 405887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/spor/ysenay.html </URL>
<DATE> 2005/12/23/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Beton Mustafa 
</HEADLINE>
<TEXT>



MUSTAFA ERTAN üstadı da yitirdik geçmiş günlerde... Beton Mustafa'nın kim olup olmadığını bizim kuşaktan "hayatta kalmışlar dışında" kimler merak ederler ki .. 
Halbuki ERTAN, yüce insan İbrahim ONUK tarafından Adana Tekelspor'da oynarken keşfedilmiş, derhal Harbiye'ye getirilerek kendisine forma verilmiş ve ordan da Ordu Milli Takımı'nın değişmez futbolcusu olmuştur... 1959 yıllarında bu köşe yazarın askerlik dönemi gelip çatmış ve üstad Sabri KİRAZ'ın ilgisiyle de bizim "ordumuza hizmetteki yolumuz" Çankaya Muhafız Alayı'na yönlenmişti... O yıllarda Muhafızgücü, Harbiye, Havagücü ve Jandarmagücü arasındaki lig maçları kıran kırana geçer, "askerlik" dediğimiz "kutsal görevin" doğası gereğiyle de bu maçlar haftalarca konuşulur, tribünler müthiş bir teşvik tarakkası ile inlerdi müsabakalar boyunca... Bizim Muhafızgücü'nün teknik patronu rahmetli hocam Sebahattin ERMAN, genel kaptanı ise büyük futbol adamı İbrahim ONUK komutanlarımızdı... Zaten sonrasında ONUK'un, Hasan POLAT federasyonunda uzun yıllar yaptığı olağanüstü hizmetler, onun futbol dünyamızdaki çok farklı bir kişilik olduğunun açık bir belgeselidir... Tabii bilip, takip edenler için... 
İnsan böyle yarım asır gerilere gidip, geçmiş zamanı taramaya dalınca, işte böyle akıp gidiyor hafızamıza takılı kalmış, birbirinden değerleri dost portreler... Tam da Mustafa ERTAN'ın, Beşiktaş'a transfer olacağı sezonda girmiştim ben de muhafız alayının kutsal kapısından içeri... Yaz dönemi olduğu için Muhafızgücü'nü Palaska RIZA, Vasıf ÇETİNER, Rıdvan POLAT, Suat KALEDELEN, Naim ÖZAYTAÇ, Yaşar PARMAKSIZ, Haraşo CENGİZ, Nevzat ÖZGÜR, Nedim AR, Hulusi POLAT, ZAFER Asteğmen, kaleci SÜRHAT gibi zamanın dev isimleri tatildeydiler... Biz yeni gelen onlarca futbolcu ise zaten bir - iki ismin ancak girebileceği bu kadro adına ERMAN hocanın liderliğinde sürekli özel yarışmalar oynuyorduk 19 Mayıs Stadı'nın önündeki toprak sahalarda... İşte bu elemeler sonrası Mustafa ERTAN'ın formasını giymek bana nasip olmuştu askerliğim süresince... ERTAN ağabeyimiz ise askerlikten de gelen o müstesna kişiliği ve sporcu kimliği ile Beşiktaş'ta yıllarca oynamıştı... Unutulmaz Macar milli maçı galibiyetinin de kahramanlarından olan bu "BÜYÜK USTA" hem siyah - beyazlı kadronun şampiyonluklarında çok önemli roller oynamış, hem de ay - yıldızlı formanın en değişmez savunma ve hücum kavramlarında "BETON MUSTAFA" unvanını almıştı yaşamı boyunca... 
Peki de böylesine abide oyuncularımızdan birisi geçen gün vefat ediyor da, neden Beşiktaş takımının Trabzon önünde yarışma öncesi bir dakikalık ihtiram duruşu görevini unutabiliyorlar .. Bu ne vefasızlıktır, bu neyle izah edilebilir unutkanlık ve yönetim cahilliğidir .. Beşiktaş neden büyük bir düşüşün içinde çırpınıyor diye hayıflanmanın ne alemi var .. İşte belgesi ortada... Dünün kahramanlarını çabucak unutan ve "ahdi vefa"dan bu denli uzak yaşayan camia böyle bir yönetim boşluğunda nasıl daha iyi olabilir ki .. Ruhun şad olsun Mustafa ERTAN... Seni dün gibi hatırlayıp, seven öyle dostların var ki... Sen "unutulmazlardan birisin" bizler için. 


</TEXT>
</DOC>
