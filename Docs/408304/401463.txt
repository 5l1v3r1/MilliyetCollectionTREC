<DOC>
<DOCNO> 401463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sontur19.html </URL>
<DATE> 2005/12/07/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Türkiye'nin felç riski haritası çıkarıldı 
</HEADLINE>
<TEXT>

     Türk Kardiyoloji Derneği Hipertansiyon Çalışma Grubu’nca ülke genelinde yapılan araştırma, Karadeniz ve Güneydoğu Anadolu bölgelerinde yaşayan hipertansiyon hastalarının önümüzdeki 10 yıl içinde felç geçirme riskinin, diğer bölgelere göre daha yüksek olduğunu ortaya koydu. 
     Çalışma Grubu Başkanı ve Hacettepe Üniversitesi HÜ Kardiyoloji Anabilim Dalı Öğretim Üyesi Prof. Dr. Giray Kabakçı, Ritz Carlton Oteli’nde düzenlenen basın toplantısında araştırma sonuçlarını açıkladı. 
     Felcin inme dünyada ölüm nedenleri arasında 3’üncü sırada yer aldığına dikkati çeken Prof. Dr. Kabakçı, tüm felçlerin yüzde 62’sinden hipertansiyonun sorumlu olduğunu vurguladı. 
     Prof. Dr. Kabakçı, "Bu nedenle hipertansiyonun üzerinde durulmalı ve hastalık tanısı konulduktan sonra tansiyonun kontrol altına alınıp alınmadığı takip edilmeli" diye konuştu. 
     Hipertansiyondan korunmak için "sebze ağırlıklı beslenme, tuzu azaltma, egzersiz ve kilo verme" önerilerinde bulunan Prof. Dr. 
     Kabakçı, felç risk faktörlerini de "yaşın ilerlemesi, erkek olma, ritim bozukluğu, kalp adalesinde kalınlaşma, kalp ve damar hastalığı, sigara ve diyabet" olarak sıraladı. 
     Prof. Dr. Kabakçı, ayrıca aile öyküsü, kilo, iyi huylu kolesterolün düşük olması ve böbrek fonksiyonlarının bozulmasının ek risk faktörü getirdiğini kaydetti. 
     
     ARAŞTIRMA 
     Prof. Dr. Giray Kabakçı’nın verdiği bilgiye göre, Merck Sharp Dohme ilaç şirketinin desteğiyle gerçekleştirilen "Türkiye’de hipertansif hastalarda inme riski" adlı araştırmada, hastanelere başvuran hastaların önümüzdeki 10 yıl içindeki inme riski hesaplandı. 
     Yedi bölgede ve aralarında Ankara, İstanbul, İzmir, Trabzon, Şanlıurfa, Diyarbakır’ın da bulunduğu 22 ilde 54-88 yaş arası 6 bin 790 hipertansiyon hastasıyla yapılan araştırma, 13 ay sürdü. 
     Araştırmada, Türkiye’deki hipertansiyon hastalarının yüzde 17’sinin önümüzdeki 10 yıl içinde inme geçirme riski bulunduğu 
     belirlendi. Bu oran, erkeklerde yüzde 21, kadınlarda ise yüzde 15 olarak tespit edildi. Araştırma, bölgesel farklılıkları da ortaya koydu. Buna göre, Karadeniz ve Güneydoğu Anadolu bölgelerinde yaşayan hastaların yüzde 19’unun 10 yıl içinde inme geçirme riski bulunuyor. Söz konusu oran, diğer bölgeler için yüzde 17 olarak saptandı. 
     
</TEXT>
</DOC>
