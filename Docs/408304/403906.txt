<DOC>
<DOCNO> 403906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/yasam/ayas.html </URL>
<DATE> 2005/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye 2005'te daha çok sallandı 
</HEADLINE>
<TEXT>


Bu yıl 4.0'ın üzerindeki depremlerin sayısı, 2004'e kıyasla artarak 150'yi buldu. Bazı uzmanlar bunu tespit kalitesinin artmasına bağlarken, bazıları da 'Değişim anlamlı' diyor 

Serhat Oğuz 

Neredeyse tamamı faylar üzerinde yer alan Türkiye, son bir yılda büyüklüğü 4.0'ın üzerinde olan 150 depremle sarsıldı. Bu sayı 2002'de 97, 2003'te 121, 2004'te ise 139'du. 
Kandilli Rasathanesi uzmanları, deprem istasyonlarının artmasıyla daha fazla depremi tespit edebildiklerini belirtti. Yıldız Teknik Üniversitesi Öğretim Üyesi Prof.Dr. Şükrü Ersoy ise, "Gözle görülür artış var, bu anlamlı bir değişiklik olabilir. Bu 'Bir değişim sürecine mi girdik ' sorusunu akla getiriyor. Dünya genelinde tüm afetler arttı" dedi. 

En büyüğü 5.9 
Türkiye'de 15 Aralık 2004 - 14 Aralık 2005 arasında tespit edilen 150 depremin en büyükleri 5.9'luk 14 Mart Bingöl ve 17 Ekim-21 Ekim İzmir depremleri. Son bir yılda 5.0-6.0 arasında 16 deprem oldu. Bu sayı 2004'te 17, 2003'te 5, 2002'de 4'tü. 

DEPREM HARİTASI KIZARDI 

Kandilli Rasathanesi Deprem Araştırma Enstitüsü Sismoloji Laboratuvarı'nın son bir yılda meydana gelen depremleri gösteren haritası da ilginç bir görüntü oluşturuyor. 4.0'dan büyük depremlerin kırmızıyla işaretlendiği haritada Türkiye'nin önemli bir bölümü kızarmış halde. Kırmızı deprem noktalarının en yoğun olduğu bölgeler, Marmara ve Ege. Orta Akdeniz ve İç Anadolu ise kırmızı noktaların en az göründüğü bölgeler oldu. 


</TEXT>
</DOC>
