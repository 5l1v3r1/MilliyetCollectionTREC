<DOC>
<DOCNO> 404584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/magazin/amag.html </URL>
<DATE> 2005/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Çinçin'de 68 filmi çekecek 
</HEADLINE>
<TEXT>


Özcan Deniz, 1968'in siyasi ortamında, Ankara'da gecekondularıyla tanınan Çinçin Mahallesi'nde yaşanmış bir öyküyü sinemaya aktaracak 

Önder Yılmaz 

Kanal D'de yayımlanan Haziran Gecesi dizisinin oyuncusu Özcan Deniz, yeni sinema projesini Milliyet'e anlattı. 1968'in siyasi ortamında Ankara'nın gecekondu semtlerinden biri olan Çinçin Mahallesi'nde yaşanmış bir öyküyü sinemaya aktaracağını belirten Deniz, dönemin sosyal ve politik ortamını da anlatacağını söylediği film hakkında, "çalınır" endişesi ile daha fazla bilgi vermedi. 
Korsanla mücadele konusunda siyasilerden destek almak için TBMM'ye gelen sanatçılardan Deniz, Arif Sağ, Berdan Mardini, Kıvırıcık Ali, Yavuz Bingöl, kuliste CHP İstanbul Milletvekili Berhan Şimşek'le sohbet etti. 
Bingöl, dizilerden iyi para kazandıklarını belirtirken, dizilerin kalitesi konusunda "Bir bölümü 4 günde çekilen diziden nasıl kalite beklenebilir ki " dedi. 

'Cıvık olmayın' 
Eski milletvekili Sağ ise "gençler" dediği sanatçılardan "Ne sağcıyız ne solcu, futbolcuyuz" yaklaşımlarından uzak durmalarını, popüler kültürü kullanırken "cıvık" olmamalarını istedi. 
Meclis'teki yemekte Kültür ve Turizm Bakanı Atilla Koç, "Korsan satışa sunulan malın değerinin yüzde 1'inin polise ikramiye olarak verilmesini" gündeme getirince Sağ, "Ya hırsız daha fazla verirse ne yapacağız Polisin görevini yapması için pay almasını istiyorsunuz" dedi. 



</TEXT>
</DOC>
