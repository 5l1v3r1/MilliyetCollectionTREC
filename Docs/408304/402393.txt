<DOC>
<DOCNO> 402393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/son/sonyas14.html </URL>
<DATE> 2005/12/10/ </DATE>
<TIME> 22.40 </TIME>
<AUTHOR>  </AUTHOR>
<HEADLINE>
Nobel, Edebiyat, Tıp, Fizik, Kimya ve Ekonomi ödülleri sahiplerini buldu 
</HEADLINE>
<TEXT>

     2005 Nobel edebiyat, tıp, fizik, kimya ve ekonomi ödülleri, İsveç'in başkenti Stockholm'de düzenlenen törende, sahiplerine, İsveç Kralı 16'ncı Carl Gustaf tarafından teslim edildi. 
     Törende, kanser tedavisi gördüğü bilinen Nobel edebiyat ödülünün bu yılki sahibi yazar Harold Pinter'in ödülünü, yayıncısı Stephen Page teslim aldı. 
     1982'de ''helikobakter pilori'' tipi bakteri ''mikrobunun'', onikiparmak bağırsağı ve midede iltihaba neden olduğunu belirleyen Avustralyalı hekimler Barry J. Marshall ile J. Robin Warren'a Nobel Tıp Ödülü takdim edildi. 
     Lazerle çalışan hassas tayfölçerin spektroskopi geliştirilmesine katkıları nedeniyle ödüle layık görülen Amerikalı John L. Hall ve Roy J. Glauber ile Alman Theodor W. Haensch, Nobel 2005 Fizik Ödülü'nü teslim aldı. 
     2005 Nobel Kimya Ödülü'nü kazanan Fransız bilimadamı Yves Chauvin ile Amerikalı bilim adamları Robert H. Grubbs ile Richard R. Schrock da ödülü teslim almak üzere törende hazır bulundu. 
     İsrail ve ABD çifte vatandaşı Robert J. Aumann ile ABD vatandaşı Thomas C. Schelling Nobel Ekonomi Ödülü'nü aldı. 
     2005 Nobel Barış Ödülü, Norveç'in başkenti Oslo'da düzenlenen törende, Uluslararası Atom Enerjisi Kurumu UAEK ve kurumun Başkanı Muhammed El Baradei'ye verilmişti. 
     Muhammed El Baradei de törendeki konuşmasında, hiçbir ülkenin nükleer silah elde etmediğinden emin olmak gerektiğini, nükleer silahsızlanma konusunda da, nükleer güce sahip ülkelerin somut girişimlerde bulunması gerektiğini ifade etmişti. 
     Stockholm'deki takdim töreninde ödül sahipleri ayrıca, altın madayla, diploma ve yaklaşık 10 milyon İsveç kronu 1,3 milyon dolar değerinde çekle de ödüllendirildi. Ödülü paylaşanların, çeki de aralarında paylaşacağı belirtildi. 
     Nobel ödüllerinin takdim töreni, geleneksel olarak Stockholm'de, ödülün kurucusu Alfred Nobel'in ölüm yıldönümü olan 10 Aralık'ta yapılıyor. 
     
</TEXT>
</DOC>
