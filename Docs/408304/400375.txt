<DOC>
<DOCNO> 400375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/siyaset/asiy.html </URL>
<DATE> 2005/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Temsil krizine çözüm 
</HEADLINE>
<TEXT>


İslam Konferansı Örgütü'nün düzenlediği zirveye, temsil sorununu aşmak için TBMM Başkanı Arınç özel davetle katılacak. Hükümet adına Dışişleri Bakanı Gül gidecek, ama erken ayrılacak 

Utku Çakırözer - Ankara 


TBMM Başkanı Bülent Arınç, İslam Konferansı Örgütü'nün İKÖ Suudi Arabistan'ın Mekke kentinde düzenlediği devlet ve hükümet başkanları zirvesine "İKÖ Genel Sekreteri Ekmeleddin İhsanoğlu'nun özel davetlisi" sıfatıyla katılacak. 
Cumhurbaşkanı Ahmet Necdet Sezer ve Başbakan Recep Tayyip Erdoğan'ın katılmadığı zirvede, Türkiye'yi Dışişleri Bakanı Abdullah Gül'ün temsil etmesi gündeme gelmişti. Ancak İslamda reform konusunun ele alınacağı zirveye daha üst düzeyde katılımın sağlanabilmesi amacıyla "Arınç formülü" bulundu. 
DYP Genel Başkan Yardımcısı Nüzhet Kandemir, bunun üzerine "yasama organı başkanının hükümet adına katılmasının hukuken mümkün olmadığı, hiçbir kararı imzalama yetkisinin bulunmadığı" uyarısında bulunmuştu. 
Kandemir'in açıklamasının Milliyet'te yayımlanmasının ardından, TBMM'nin internet sitesinde Arınç'ın "özel davetli" olduğu açıklandı. İhsanoğlu'nun Bülent Arınç'a gönderdiği 1 Aralık tarihli mektubun tam metni de yayımlandı. Kandemir, mektubun, uyarılarının dikkate alındığını gösterdiğini vurguladı. 

Gül hem var, hem yok 
Son düzenleme doğrultusunda Gül, Cidde'de 5-6 Aralık'ta düzenlenecek dışişleri bakanları toplantısına katılacak. 7-8 Aralık'taki liderler zirvesinin sonucunu beklemeden NATO toplantıları için 7 Aralık'ta Brüksel'e geçecek. 
Zirvede Dışişleri Bakanlığı'ndan üst düzey bir heyet hazır bulunacak. Arınç'ın karar ya da imza atma yetkisine sahip olmadığını söyleyen Kandemir, "Bu durumda Türkiye adına kararları müsteşar yardımcısı ya da büyükelçi alacak" diye konuştu. 

Arınç imza atmayacak 
Hükümet adına üst düzey katılım olmamasının sorun yaratmayacağını belirten Dışişleri kaynakları, şu bilgileri verdi 
"Zirvede sadece bir bildiri yayımlanacak. Onun metni de Cidde'de yapılacak dışişleri bakanları toplantısında mutabakata bağlanacak. O toplantıya Gül katılacak. O nedenle TBMM Başkanı'nın müzakere etmesini, imza atmasını gerektirecek hiçbir belge söz konusu olmayacak." 


</TEXT>
</DOC>
