<DOC>
<DOCNO> 406145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/ekonomi/eko01.html </URL>
<DATE> 2005/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Akkaynak Kirli ihaleler e-ihale ile önlenebilir 
</HEADLINE>
<TEXT>


KİK Başkanı Şener Akkaynak, ihale alanının kirli ve gri bir alan olduğunu belirterek, yolsuzlukların önüne geçilmesinin e-ihale ile sağlanabileceğini söyledi 

ANKARA Milliyet 

Kamu İhale Kurumu KİK Başkanı Şener Akkaynak, ihale alanının biraz kirli ve gri bir alan olduğunu kaydederek, bu nedenle söz konusu alanın çok iyi düzenlenmesi gerektiğini bildirdi. Akkaynak, şeffaf, saydam, açık ihaleler düzenlenmesinin önemini vurgularken, "Bu da e-ihaleyle sağlanır" dedi. 
KİK Başkanı Akkaynak, yaş haddi nedeniyle görev süresi dolmadan önce, gazetecilere dönük sohbet toplantısı düzenledi. 

Elektronik ihaleye geçiş 
Akkaynak, kurumun elektronik ihaleye geçecek duruma geldiğini, diğer kurum ve kuruluşların da kanunu ve kurumu içlerine sindirdiğini söyledi. 
İnsan faktörünün hızla ortadan kalktığı, hatta hiç kullanılmadığı e-ihale uygulamasına geçişte başta bazı tereddütleri olduğunu hatırlatan Akkaynak, ancak daha sonra buna yönelik 5 - 6 protokol imzaladıklarını, bunlardan en önemlisinin de Sağlık Bakanlığı ile yaptıkları ilaç alımlarına yönelik protokol olduğunu kaydetti. 

İlk pilot çalışma 2006'da 
Şener Akkaynak, Sağlık Bakanlığı ile e-ihale yoluyla ilk pilot ilaç alımının 2006'nın ilk yarısında gerçekleşeceğini bildirdi. İhale alanının biraz kirli bir alan olduğunu belirten Akkaynak, ihalelerden dolayı Yüce Divan'da bir Başbakan'ın ve birkaç bakanın bu yüzden yargılandığını ifade etti. 
Akkaynak, "Şeffaf, saydam, açık ihaleler düzenlenmesi lazım, bu da e-ihaleyle sağlanır. İnsan faktörü ortadan kalkarsa hata oranı sıfıra yaklaşır" dedi. 

Müfettişlerin hatır sorması Türkiye'deki denetim algısına ilişkin eleştirilerini dile getiren Şener Akkaynak, şöyle konuştu "Özal'dan bu yana denetimi, biraz köstekleyici, engelleyici olarak görme eğilimi gelişti. İhaleler için söyleyeyim En düşüğüne değil de, bir yukardakine verirsem yarın müfettiş bana anamın hatırını sorar . Bu korku nedeniyle bugün ihalelerle ilgili bir çok sorun yaşıyoruz." 
Akkaynak, emekliye ayrılacağı günü kurban bayramına denk geldiğini hatırlatarak, "Yani ben ayrılacağım için sadece Kurum değil bütün Türkiye bayram edecek" esprisini yaptı. 

KİK şaşırtacak 
Göreve başladığı ilk gün kendisi hakkında "KİK Başkanı ihale suçlusu çıktı" başlığı altında çıkan bir haberle büyük bir moral bozukluğu yaşadığını anlatan Akkaynak, ancak buna rağmen, kurucu üyelerle kurumun yapacağı işleri belirlediklerini ve gece gündüz hiç durmadan çalıştıklarını söyledi. 
"KİK bundan sonraki yapacağı çalışmalarla sizi şaşırtacak" diyen Akkaynak, "Kurucu üye olarak burayı kendi evladım olarak görüyorum, hiç bir zaman burayı cami avlusuna bırakma niyetim yok" dedi. 



</TEXT>
</DOC>
