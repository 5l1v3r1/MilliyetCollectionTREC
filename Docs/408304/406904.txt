<DOC>
<DOCNO> 406904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/yasam/axyas01.html </URL>
<DATE> 2005/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte müze kent İstanbul 
</HEADLINE>
<TEXT>


'Sur-u Sultani' olarak bilinen, içinde Topkapı Sarayı, Gülhane Parkı, Darphane, Alay Köşkü, Arkeoloji Müzesi'nin de bulunduğu tarihi yarımada 'müze kent' oluyor 

Ömer Erbil 

İstanbul'un 'Sur-u Sultani' olarak bilinen, Topkapı Sarayı, Gülhane Parkı ve Sirkeci Garı'nı da içine alan tarihi yarımadası 'müze kent' oluyor. 
Bu amaçla karayolu ile tren yolunun bir bölümü kaldırılacak. Trafiğe kapatılacak bölge, elektrikli araçlar ve faytonlarla gezilebilecek. Kültür ve Turizm Bakanı Atilla Koç ile Müsteşar Prof. Mustafa İsen'in hazırladığı 'Müze Kent' projesi, bugün Topkapı Sarayı'nda düzenlenecek basın toplantısıyla tanıtılacak. 

Eserler depolardan çıkıyor 
İstanbul Büyükşehir Belediyesi ile Kültür ve Turizm Bakanlığı konuyla ilgili sözleşme imzaladı. Sultanahmet Camii'nin yanındaki Tarım Bakanlığı misafirhanesi At Müzesi yapılırken, İstanbul Adliyesi'nin arşivi olarak kullanılan tarihi bina da İslam Eserleri Müzesi'nin ek binaları olarak düzenlenecek. 
Proje kapsamında yeni müzeler açılacak. Bu müzelerde, tarihi yarımadadaki müzelerin depolarında kaderine terk edilen birçok eser de sergilenme imk nı bulacak. 

Faytonlarla gezinti 
Tarih Vakfı'nın elinde bulunan Darphane-i Amire binaları da proje çerçevesinde Kültür ve Turizm Bakanlığı'na geçecek. Müze Kent bölgesi elektrikli araçlar ve faytonlarla gezilecek. 

'Topkapı'yı ihya edeceğiz' 
'Sur-u Sultani'nin komple bir müze adası haline getirileceğini açıklayan Kültür ve Turizm Bakanı Atilla Koç, Topkapı Sarayı Müzesi ile ilgili projelerini de tamamladıklarını belirtti. Topkapı Sarayı'nın en iyi duruma getirileceğini kaydeden Koç, "Eminönü Yeni Cami'den itibaren buradaki yol yerin altına alınacak. Hem mek n, hem restorasyon, hem düzenleme yapacağız. Böylece Topkapı'yı ihya etmiş olacağız" diye konuştu. 

Tarihi yarımadanın geleceği... 

Kültür ve Turizm Bakanı Atilla Koç tarihi yarımadada yapılacakları şöyle özetledi "Tren 
yolu Yenikapı'ya taşınacak. Sirkeci Garı'ndan itibaren yol kalkacak, denizle müze alanın bağlantısı kurulacak. Gar bir sanat galerisine dönüştürülecek. Gülhane Parkı, Saray'ın dış bahçesi haline getirilecek. Alay Köşkü, arkeoloji müzeleri, Darphane binaları, Milli Eğitim Basımevi, Zührevi Hastalıklar Hastanesi de dahil Fener'e kadar olan bölüm komple bir müze adası olacak. Saray'ın girişi, Zührevi Hastalıklar Hastanesi'nin oradan yapılacak. Milli Eğitim Basımevi'nin önündeki hangarlar da konservasyon merkezi haline getirilecek." 

Hangi yapı, ne olacak 
1. Sirkeci Garı Sanat Galerisi 
2. Gülhane Parkı Osmanlı bahçeleri, kafetaryalar 
3. Alay Köşkü Müze 
4. Darphane-i Amire binaları Arkeoloji ve Topkapı Sarayı depolarındaki eserler sergilenecek 
5. Milli Eğitim Basımevi Matbaacılık Müzesi 
6. Basımevi hangarları Konservasyon Merkezi 
7. GATA Hastanesi Müze 
8. Cankurtaran Stadyumu Otopark 
9. Askeri binalar Müze depoları 
10. Zührevi Hastalıklar Hastanesi Müze Kent girişi ve idari binalar 
11. Askeri Alan Dinlenme alanları 
12. Tarım Bakanlığı Misafirhanesi At Müzesi 
13. İstanbul Adliyesi Arşiv Deposu İslam Eserleri Müzesi Ek bina 
14. Büyüksaray Kazı Alanı Açık Hava Müzesi 


</TEXT>
</DOC>
