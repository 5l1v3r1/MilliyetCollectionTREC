<DOC>
<DOCNO> 406469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/25/son/sonsiy16.html </URL>
<DATE> 2005/12/25/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
"Başbakan, savcıları harekete geçirmenin şampiyonluğunu yapıyor" 
</HEADLINE>
<TEXT>

     DYP Genel Başkanı Mehmet Ağar, ''Demokratik özgürlüklerinin kısıtlanması adına siyasette kendine alan açan Başbakan, şimdi cumhuriyet savcılarını harekete geçirmenin şampiyonluğunu yapmaktadır'' dedi. 
     Ağar, partisinin İstanbul İl Başkanlığı'nca Abdi İpekçi Spor Salonu'nda düzenlenen ''Hedef İktidar'' toplantısında yaptığı konuşmada, 3 yıldır ülkenin meselelerini başkaları gibi sıcak odalarda değil, bir gün tarla, bir gün sokakta insanlarla paylaştığını anlattı. 
     İktidarın baskıcı yöntemlere başvurduğunu savunan Ağar, ''Kendisini en basit konularda tenkit etmek isteyenlerin üzerine yeri geldiğinde zabıta, yeri geldiğinde de maliye ve denetim gibi mekanizmalarla baskı kurdu. Demokrasinin gerçek teminatı olan yargı üzerinde bile baskılar kurulmaya çalışıldı. Demokrasinin ayrılmaz parçası olan sivil toplum örgütleri üzerinde, denetim ve kontrol sağlamak amacıyla her türlü metoda başvuruldu'' diye konuştu. 
     ''Ekonomide mutluluk masalları anlatılırken vatandaşların inim inim inlediğini, hükümetin büyük vaatlerle ortadan kaldıracağını söylediği işsizliğin alabildiğine büyüdüğünü'' kaydeden Ağar, Anadolu'nun, büyük göç dalgasıyla Türkiye'nin şehirlerinde ekmek kavgasına çıktığını ifade etti. 
     Hükümetin yolsuzluk, yoksulluk ve yasaklar olmak üzere ''3Y'' üzerinden siyaset yaptığını, ancak bu konularda bir başarı sağlanamadığını belirten Ağar, ''Yolsuzluklara damardan gireceğini söyleyenlerin damarlarına yolsuzluk girdi'' şeklinde konuştu. 
     Türkiye'de yasaklara karşı koyarak iktidara gelenlerin, bugün yeni yasakların peşinde koşmaya başladığını iddia eden Ağar, hiç kimsenin hayat tarzı ve giyim-kuşamının siyasetin istismar alanı içinde asla olamayacağını bildirdi. 
     Başbakan Erdoğan'ın ''zina'', ''başörtüsü'' ve ''kimlik'' gibi konularda Türkiye'nin ve dünyanın her yerinde farklı konuştuğunu ileri süren Ağar, şunları söyledi 
     ''Cumhuriyet'in başbakanlık koltuğunda oturan herkes cesaretli olmalıdır. Her yerde aynı şeyi konuşmalıdır. Milletin rahatını kaçıracak meseleler, siyaset alanı dışında tutulmalıdır. Semboller, kimlik meselesi ve insanların hassasiyetleri üzerinden yaptığınız siyaset yüze-göze bulaşmıştır. Takke düştü, kel görünmeye başladı. Millet zaman zaman hükümeti tenkite kalktığında, farkı düşünceler ortaya koyduğunda, hiç demokraside olmayacak şekilde yasaklar adına, demokratik özgürlüklerinin kısıtlanması adına siyasette kendine alan açan Başbakan, şimdi cumhuriyet savcılarını harekete geçirmenin şampiyonluğunu yapmaktadır.'' 
     
     İSTANBUL VE KAPKAÇ 
     Kendi meselesinin terörden prim yapmak olmadığını da kaydeden Ağar, ''Benim meselem, bu iktidarın başaramadığı birlik beraberliği var edebilmektir. Benim meselem, daha çok oy almak değil, daha çok evlat kurtarmak, daha çok annenin gözünden yaş akmasın diyedir'' dedi. 
     Kapkaçın, İstanbul'da çok etkin bir sektör haline geldiğini dile getiren Ağar, DYP'nin kenti 1 ay içinde huzurlu ve güvenli hale getirme kararlılığında olduğunu söyledi. Şehrin daha önce nice şiirlere ilham verdiğini belirterek, İstanbul'la ilgili kısa bir şiir de okuyan Mehmet Ağar, ''Orhan Velilere, Necip Fazıllara ilham veren İstanbul, bugün Organize İşler filmi için Yılmaz Erdoğan'a ilham verir hale gelmiştir. İktidarın, İstanbul'u getirdiği nokta burasıdır'' dedi. 
     DYP İstanbul İl Başkanı Faik İçmeli de, DYP eski genel başkan ve il başkanlarından Hüsamettin Cindoruk'un, onursal il başkanı olması kararı aldıklarını söyledi. 
     Toplantıya, Cindoruk'un yanı sıra eski bakanlardan İsmet Sezgin ile Mehmet Ağar'ın eşi Emel Ağar ve çok sayıda partili katıldı. 
     
</TEXT>
</DOC>
