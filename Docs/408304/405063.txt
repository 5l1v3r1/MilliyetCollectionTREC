<DOC>
<DOCNO> 405063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sonsiy10.html </URL>
<DATE> 2005/12/20/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Sezer Ekonomideki iyi gidiş toplumun tüm kesimlerine yaygınlaştırılamadı 
</HEADLINE>
<TEXT>

     Cumhurbaşkanı Ahmet Necdet Sezer, ekonomide elde edilen sonuçların iyimserliği artırdığını ancak olumlu gidişin toplumun tüm kesimlerine yaygınlaştırılamadığını söyledi. 
     Sezer, yalnızca enflasyondaki düşüşü göz önüne alarak ekonominin tam anlamıyla düzlüğe çıktığının söylenemeyeceğini ifade etti. 
     Sezer, Hilton Oteli’nde düzenlenen TÜSİAD Yüksek İstişare Konseyi YİK toplantısına katıldı. 
     TÜSİAD Başkanı Ömer Sabancı’nın "onur konuğu" olarak takdim ettiği Sezer, toplantıda yaptığı konuşmada, TÜSİAD’ın, Türkiye’nin güçlü bir ekonomi ve demokrasiye sahip olarak çağdaş dünyada hak ettiği konuma yükselmesini amaçlayan yaklaşımları, ülke sorunlarına getirdiği somut çözüm önerileriyle, övgüye değer çalışmalar gerçekleştirdiğini kaydetti. 
     Gönüllü kuruluş kimliğiyle sivil toplum örgütlerinin toplumsal yaşamdaki etkinliğine başarılı bir örnek oluşturan TÜSİAD’ın, aynı zamanda, güçlü üye yapısıyla ekonominin gelişimine yön veren öncü kuruluşlardan biri olduğunu belirten Sezer, toplantıda, ülkenin itici gücü olan sanayici ve işadamlarının, Türkiye’nin ve ekonominin geleceğine ilişkin yapıcı değerlendirmelerini dinleme fırsatını bulduklarını ifade etti. Sezer, "Düşüncelerinizin değerlendirileceğinden kuşku duymuyoruz. TÜSİAD’ın, ülkenin geleceğini ilgilendiren konulardaki duyarlı ve sorumlu çabalarının önümüzdeki dönemde artarak süreceğini düşünüyoruz" diye konuştu. 
     "Kuşkusuz hepimiz, Türkiye’nin tüm bireyleriyle mutlu, huzurlu, güçlü bir ülke olmasını, çağdaşlaşma ve aydınlanma hedefini yitirmeden gelişmesini amaçlıyoruz" diyen Cumhurbaşkanı Sezer, "Türk sanayicileri ve işadamları olarak sizlerin bu süreçte geçmişte olduğu gibi bugün ve gelecekte de önemli roller üstleneceğinize inanıyoruz" dedi. 
     
     "SIKINTILARLA KARŞILAŞILMAMASI ORTAK DİLEĞİMİZ" 

     Cumhurbaşkanı Sezer, sözlerini şöyle sürdürdü 
     "Ülkemizin çağdaş uygarlık düzeyine erişebilmesi için ekonomiye büyük önem verilmesi gerekir. Sanayileşmiş ve gelişmiş bir ülke olarak küreselleşen dünyada hak ettiğimiz yeri alabilmemiz için ekonomik yönden güçlü olmak zorundayız. 
     Türk ekonomisinin son yıllarda gösterdiği gelişmeleri yakından biliyoruz. Ekonomik anlamda yeni sıkıntılarla karşılaşılmaması ortak dileğimizdir. Toplum olarak geçmişten ders çıkarmalı, anlayış birliği içinde, iç politika kaygılarından uzak, siyaset üstü yaklaşımlarla geleceğe yönelmeliyiz. 
     Türkiye, bölgesindeki önemli ekonomik aktörlerden biri olarak küreselleşmenin getirdiği olanaklardan yararlanmak, yeni koşullara uyum sağlamak ve toplumun gönenç düzeyini yükseltmek kararlılığındadır. 
     Bu bilinçle, 20. yüzyılın son çeyreğinden başlayarak dışa açılmak ve küresel ekonomiyle bütünleşmek yolunda önemli yapısal değişimler gerçekleştirilmiştir. AB de bu süreçteki kilometre taşıdır. 
     Yaşama geçirilen reformlar, ekonominin rekabet gücünü artırarak, dışa açılma sürecini hızlandırmıştır. Kimi kuruluşların raporlarında da belirtildiği gibi, Türkiye ekonomisi dünya piyasaları ile daha güçlü ve sağlıklı biçimde bütünleşebilmektedir." 
     
     "BELİRGİN BİR DÜZELME" 

     Türkiye ekonomisinin ulaştığı düzeyin, AB üyelik sürecini de hızlandıran bir etki yarattığını dile getiren Sezer, ekonomik performansı devam ettiği sürece, AB’nin Türkiye ile ilgili kaygılarının azalacağını, üyeliğin bir yük getirmeyeceğini, tersine birliğin gücüne güç katacağını söyledi. 
     Benimsenen ekonomik program çerçevesinde uygulanan sıkı maliye ve para politikaları nedeniyle, makro ekonomik göstergelerde belirgin bir düzelmenin kendini gösterdiğini kaydeden Sezer, "Güven ortamı oluşmaya başlamış, fiyat artışı hız kesmiş, enflasyon tek rakamlı düzeylere inmiş, ekonomi büyüme sürecine girmiştir" dedi. 
     Ekonominin yakaladığı gelişme ivmesinde dünya gerçeklerini doğru anlayan ve yorumlayan sanayicilerin ve işadamlarının katkısının göz ardı edilemeyeceğini ifade eden Sezer, "Elde edilen sonuçlar, kuşkusuz iyimserliğimizi artırmaktadır. Bununla birlikte ekonomideki olumlu gidişin, toplumun tüm kesimlerine yaygınlaştırılamadığı da bilinmektedir. Yalnızca enflasyondaki düşüşü göz önüne alarak, ekonominin tam anlamıyla düzlüğe çıktığını söyleyebilecek durumda da değiliz" diye konuştu. Sezer, şunları kaydetti 
     "Ekonomide kırılganlığı artıran cari açık ve işsizlik gibi sorunlar üzerinde ivedilikle durulması, istikrarlı bir yapıya ulaşılması yönünden önemlidir. 
     Sabit ve dar gelirli yurttaşlar yanında dürüst üretici ve sanayiciye de zarar veren kayıt dışı ekonominin ortadan kaldırılması için yoğun çaba gösterilmelidir. Bu konuya TÜSİAD’ın vereceği destek önem taşımaktadır. 
     Kamu maliyesini disiplin altına alma yönünde gösterilen özenden ödün verilmemeli mali disiplinin bozulmasına yol açacak aflardan, kişilere yönelik uygulamalara yol açacak düzenlemelerden uzak durulmalıdır. Ekonomideki olumlu gelişmelerin sürdürülmesi için çaba gösterirken, ekonomik istikrarın, toplumsal gelişmenin temel koşullarından olduğunun herkesçe bilinmesi ve ona göre hareket edilmesi zorunludur. 
     Rakamların olumlu ya da olumsuzluğundan bağımsız olarak yapısal sorunlarımıza eğilmemiz ve gerçekçi, bütüncül çözümler üretmemiz gerekmektedir. Bunun yolu ise ekonomimizde yapısal değişimin önündeki risklerin tanısının doğru konulmasından geçmektedir. 
     Konuşmalarımda genellikle vurguladığım yolsuzluklar konusu, çözüm bekleyen bir başka toplumsal sorun olarak varlığını sürdürmektedir. 
     Yolsuzlukların ekonomiye ve ülke imgesine verdiği zarar, zaman yitirilmeden üzerine gidilmesini zorunlu kılmaktadır. 
     Yolsuzlukların önlenmesi için yasama, yürütme ve yargı organlarına, basına, sivil toplum kuruluşlarına, görevlilere, tüm yurttaşlarımıza ve bu bağlamda işadamlarımıza önemli görev düşmektedir. Sorunun çözülmesi, bu kesimlerin ortak istenç gösterip kararlı tutum sergilemeleriyle olanaklıdır." Sezer, tek başına ekonomik istikrar ve yapısal reformlar yönünde güçlü istencin, makro ekonomik göstergelerde iyileşme sağlayamayacağını belirterek, "Tüm ekonomik ve sosyal göstergelerin birbiriyle uyumlu olması, halkımızın da bu iyileşmeleri kendi günlük yaşantısında duyumsayabilmesi gerekmektedir" dedi. 
     Sezer, Hilton Otelinde düzenlenen TÜSİAD Yüksek İstişare Konseyi YİK toplantısında yaptığı konuşmada, Türkiye’nin, yapısal reformları gerçekleştirerek, 21. yüzyılın birinci çeyreğinde dünyanın ilk on ekonomisi içine girmesi ve bilgi toplumu olması hedefine ulaşmada TÜSİAD’ın da sorumluluk yükleneceğini ifade etti. 
     TÜSİAD’ın bu sorumluluğu, bir yandan uzun erimli küresel eğilimleri, öte yandan, kısa erimli riskleri dikkate alarak, Ekonomik ve Sosyal Konsey’in diğer üyeleriyle birlikte yürütmesi gerektiğini belirten Sezer, "Saptanan ulusal hedefler doğrultusunda bir seferberlik ruhu oluşturmadan gerçekleştirilecek parçalı reform paketlerinin yaşama geçirilme şansı ne yazık ki pek yüksek olamamaktadır" diye konuştu. 
     Kalkınmanın, aslında küresel bir yarış olduğu ve bu yarışın özünde bilim ve teknolojinin yattığını ifade eden Sezer, gerek sanayi gerek sanayi ötesi bilgi toplumlarında yenilikte yetkinleşmeden önemli atılımlar yapmanın olanaksız olduğunu vurguladı. 
     Sezer, kalkınma ve sanayileşme yarışına geç katılan Türkiye’de, bilim ve teknolojiden eğitim-öğretime, finansman ve vergiden yabancı sermaye ve dış ticarete kadar, birbiriyle uyumlu politikaların bir bütün olarak ele alınması gerektiğine işaret etti. 
     Ülke hedeflerine ulaşabilmek için saptanan orta ve uzun erimli stratejilerin her zaman ön planda tutulması, uygulanmakta olan istikrar programları nedeniyle savsaklanmaması gerektiğine dikkati çeken Sezer, her şeyden önce, sektörler ve bölgeler arası kaynak ayırmalarının, uzun erimli bir ekonomik kalkınma stratejisi doğrultusunda yönlendirilmesinin zorunlu olduğunu belirtti. 
     
     "İSTİHDAM ALANLARININ FİNANSMANI YENİDEN DÜZENLENMELİ" Cumhurbaşkanı Sezer, yine aynı stratejiler doğrultusunda, 

     Türkiye’nin en temel sosyal sorunlarından olan işsizliğin çözümüne katkıda bulunacak istihdam alanlarının finansmanının özel bir biçimde yeniden düzenlenmesi gerektiğini belirterek, ülkelerin kendi kaynakları ve kendi kurumları ile finanse edilmesi durumunda yatırımların daha verimli ve karlı duruma geldiğini söyledi. Sezer, yurtiçi sermaye oluşumunun bir ülkenin büyümesinin itici gücü olduğunun hiçbir zaman akıldan çıkarılmaması gerektiğini vurguladı. 
     Yatırımların hızlandırılması ve sanayinin rekabet gücünün artırılabilmesinde teşviklerin önemli yer tuttuğunu bildiren Sezer, teşviklerin uygulamalarında saydamlık, genellik ve sürekliliğin önemle dikkate alınan ilkeler olması gerektiğini kaydetti. 
     Sezer, ayrıca, teşvik uygulamalarının sektörel bazda yapılmasının, kimi haksız rekabeti önlemesi yönünden önemli görüldüğünü söyledi. 
     Özel sektörün daha yüksek katma değer yaratarak etkin bir üretici kimliğine dönmesi için de bir dizi önlem geliştirilmesinin gereğine işaret eden Sezer, bu bağlamda, yatırımların, yapısal değişimi doğuracak dinamik ve yüksek katma değerli sektörlerde yapılmasının önemli olduğunu, böylesi bir yatırım ortamının, doğrudan yabancı sermaye yatırımları için de en uygun iklimi yaratacağını bildirdi. 
     
     İŞ DÜNYASININ GÜÇLENMESİ 

     Cumhurbaşkanı Sezer, şöyle devam etti 
     "Kaldı ki, iç finansman kaynaklarımızın yeterli olmaması nedeniyle, ülkemizin üretim kapasitesini geliştirici ve istihdam yaratıcı doğrudan yabancı sermaye yatırımlarına gereksinim duyulduğu da bilinen bir gerçektir. Derneğinizin bu konuda da ülkemize yeni seçenekler getirmesi beklenmektedir. 
     Türk sanayici ve iş adamları tarafından gerçekleştirilen ve kendi alanlarında en son teknolojiyle çalışan yatırımların, Türkiye Cumhuriyeti’nin dünyayla bütünleşmesini kolaylaştıracağı açıktır. İş dünyamızın güçlenmesi, yalnızca bireysel sermayenin gelişmesinde değil, aynı zamanda cumhuriyetimizin çağdaş uygarlık düzeyine ulaşmasında ve hatta geçmesinde de önemli paya sahip olacaktır." Dünyanın, iletişim olanaklarındaki baş döndürücü gelişmelerin etkisiyle, gittikçe yoğunlaşan bir küreselleşme olgusuyla karşı karşıya olduğunu belirten Sezer, bu sürecin, uluslararası ilişkilerde, ülkelerin daha yoğun ekonomik bütünleşme ve siyasal işbirliği gereksinimini artırdığını söyledi. 
     
     AVRUPA BİRLİĞİ 

     Avrupa Birliği’nin AB , günümüzün küreselleşme koşullarında dünyadaki en başarılı siyasal ve ekonomik bütünleşme girişimlerinden biri olduğunu kaydeden Sezer, ortak gönenç, istikrar ve barış yolunda AB’nin aldığı yolun, bu örgüte belirli bir coğrafyayla sınırlandırılamayan, küresel bir güç konumuna gelebilme olanağı sunduğunu vurguladı. 
     Sezer, Türkiye’nin, siyasal, stratejik ve ekonomik yönden dünyanın en duyarlı bölgelerine komşu olduğuna dikkati çekerek, bu nedenle Türkiye’nin, özellikle dış ilişkilerinde saydam, içten ve gerçekçi bir politika izlediğini kaydetti. 
     "Ülkemizin dış politika öncelikleri, bölgesinde barış, istikrar ve işbirliğinin sağlanması, küresel alanda da, ortak evrensel değerleri paylaştığı, ekonomik yönden giderek bütünleştiği Avrupa uluslarıyla Avrupa Birliği çatısı altında birleşmektir" diyen Sezer, bu bütünleşmenin, Türkiye için olduğu kadar, işbirliği yaklaşımını Avrasya, Orta Doğu ve Akdeniz’e yayma stratejisini güden AB için de bir gereklilik olduğunu söyledi. 
     
     "TÜRKİYE’NİN ÜYELİĞİ OLUMLU KATTI YAPAR" 

     Sezer, Türkiye’nin konumu ve olanaklarıyla, bölgesinde ve dünyada, AB’nin dış politikası ve güvenliğine net katkı sağlayacak güçlü bir ülke olduğunu vurguladı. 
     Türkiye’nin AB’ye üyeliğinin AB’yi kuran ve tanımlayan çağdaş evrensel değerlerin gerçekliğinin kanıtı olacağını belirten Sezer, şunları kaydetti 
     "Her genişlemede olduğu gibi ülkemizin üyeliği de, AB’nin ’kendini yeniden tanımlama’ tartışmasının öğelerinden biri olmuştur. 
     Bu tartışmayı olağan karşılıyoruz. Önümüzdeki süreçte bu tartışmanın ülkemizi ilgilendiren boyutunun önyargı ve bilgisizlikten arınacağına, Avrupa uluslarının ülkemizi ve ulusumuzu, laik, demokratik ve çoğulcu değerler temelinde eşit ve saygın bir ortak olarak benimseyeceğine inanıyoruz." Türkiye’nin üyeliğinin, AB’nin süre giden ekonomik sorunlarına olumsuz değil, olumlu etki yapacağını ifade eden Sezer, şöyle devam etti 
     "Kimi çevrelerin ülkemizi, Avrupa ekonomisi için bir yük olarak gösteren savları, zaman içinde ekonomik güçlüklerini kendi olanaklarıyla aşan ve büyümesini güçlü biçimde sürdüren, çalışkan ve üretken ulusumuzun çabalarıyla aşılacaktır. Toplumumuz ve ekonomik olanaklarımız, dünyanın en büyük ilk on ekonomisi arasına girebilme potansiyeline sahiptir. Bu olanaklarıyla Türkiye ekonomisi, yalnızca kendi sorunlarını aşmakta değil, Avrupa ülkelerinin işgücü nitelik ve niceliğinde azalma, üretkenlik düzeyinde düşüş, enerji sunum güvenliğine ilişkin kaygılar, pazar olanaklarında daralma ve genel olarak büyümenin yavaşlaması gibi süre giden sorunlarının çözümünde olumlu katkılarda bulunabilecek konumdadır. 
     Ülkemiz, AB ile geçtiğimiz Ekim ayında açılan üyelik görüşmelerini olumlu ve yapıcı bir anlayışla sürdürmeyi istemektedir. Bu süreçte, AB’nin aynı yapıcı yaklaşımla, Türkiye’nin önüne diğer adaylara uyguladığından ayrı ve yapay engeller çıkarmayacağına inanmak istiyoruz. AB ile ülkemiz arasındaki görüşmelerde, AB’nin zaman içinde oluşmuş birikimini ve ölçütlerini değiştirmeyi değil, bunları ulusal onur ve karşılıklı yarar temelinde, içten bir çabayla özümsemeyi öngörüyoruz. Bu çaba, kuşkusuz gerçekçi bir yaklaşımı gerekli kılmaktadır. Ülkemiz bu süreçte, eşit koşullarda Avrupa ile bütünleşmeyi hedeflemektedir. Bu eşitliği engelleyecek kalıcı kısıtlamalar, ülkemizi Avrupa ülkelerinden ayıran sözde ayrıcalıklar yalnızca bizim hedeflerimize değil, Avrupa Birliği’nin dayandığı ilkelere de aykırıdır." 
     
     "BİRLİK DAYANIŞMASININ KÖTÜYE KULLANILMASI" 

     Görüşmeler sürecinin henüz başında olunduğunu hatırlatan Sezer, "Kıbrıs gibi kimi özgül sorunların kendi çözüm süreçlerinden ayrılarak, AB düzlemine çekilmeye çalışıldığını gözlüyoruz. AB üyesi dostlarımızın, birlik dayanışmasının kötüye kullanıldığı bu tutuma, yine Avrupa değerleri çerçevesinde karşı çıkmasını diliyoruz" diye konuştu. 
     Cumhurbaşkanı Sezer, AB Konseyi’nin geçen yıl Ada’daki halkoylamaları sonrasında aldığı, Kıbrıs Türklerini yalıtılmışlıktan kurtaracak adımların atılması kararının yaşama geçirilmesini, Rum yönetiminin çözüm yönünde özendirilmesini istedi. 
     Türk sanayicisinin, Türkiye’nin giderek bütünleştiği AB ile ilişkilerinde, Avrupa Topluluğu ile Gümrük Birliği’ni tamamladığı 1995 yılını izleyen on yılda önemli aşamalar gösterdiğine dikkati çeken Sezer, "Rekabet, üretim kalitesi, pazarlama stratejileri, dağıtım ağları, teknoloji ve üretkenlik yaklaşımı gelişmiş, özel kuruluşlarımız, Avrupa pazarlarında edinilmesi güç, ancak bir o kadar da haklı bir yer kazanmıştır" dedi. 
     Sezer, benzer biçimde, AB ülkelerinin Türkiye’nin dış ticaretindeki payının genişlediğini bildirerek, bugün Türkiye’nin, dış ticaretinin yarısından fazlasını AB ülkeleriyle yaptığını, AB’nin Türkiye’nin birinci, Türkiye’nin ise AB’nin altıncı ticaret ortağı olduğuna işaret etti. 
     
     "GÜÇBİRLİĞİ GEREKTİRİYOR" 

     Türkiye’nin, Gümrük Birliği sürecinde duyumsadığı en önemli eksikliklerden birinin, AB’nin karar süreçlerinde yer almaması olduğuna işaret eden Sezer, bu durumun, kimi zaman birliğe, başta Akdeniz ve Balkanlardaki üçüncü ülkelerle ilişkilerinde Türk işadamları ve ürünleri karşısında üstünlük getirdiğini söyledi. Sezer, ayrıca Gümrük Birliği’nin kapsamadığı alanlarda da kimi yapısal uyum sorunlarının sürdüğünü kaydetti. 
     AB’ye katılım görüşmeleri sürecinin, özellikle sanayi alanında Gümrük Birliği uygulamalarından kazanımların kurumsallaşmasını sağlayacağını belirten Sezer, ancak, diğer kesimlerde, sancılı geçiş süreçlerini de beraberinde getireceğini söyledi. Avrupa Birliği’ne üyelik hedefine ulaşılmasında, Türk ulusunun tüm kesimlerinin katkıda bulunması ve ortak çaba göstermesi gerektiğini vurguladı. Sezer, bu ortak çabanın, devletin tüm kurumlarının, toplumun örgütlü kuruluşlarıyla işbirliği yanında, sivil toplum kuruluşlarının kendi aralarında güçbirliğini de gerektirdiğini kaydetti. 
     
     "İŞADAMLARI VE SANAYİCİLERE ÖNEMLİ GÖREVLER DÜŞÜYOR" 

     Cumhurbaşkanı Sezer, şöyle konuştu 
     "Sivil toplum örgütlerimiz ve bunlar arasındaki güçbirliği, Avrupa kamuoyu ile iletişimde ülkemizin elindeki en güçlü düzeneği oluşturacaktır. 
     Bu çerçevede, Türk sanayicileri ve işadamlarının, ülkemizin Avrupa Birliği ile katılım görüşmelerinin başlamasına giden süreçte gösterdiği bireysel ve örgütlü çabaları övgüyle karşılıyoruz. Bu süreçte, toplumumuzun diğer kesimlerine oranla, Avrupa Birliği ile bütünleşme yolunda önemli yol almış bulunan Türk sanayicileri ve işadamlarına, bugüne kadar olduğu gibi, önümüzdeki dönemde de önemli görevler düşmektedir. 
     Bu süreçte Türk işadamlarının, Avrupa’da ülkemizin üyeliği yararına yöneticiler ve kamuoyuna yönelik girişimlerini sürdürme yönündeki kararlılığı, görüşmeleri yürütmekle yetkili kurumlarımızın gereksindiği en önemli desteği sağlamaktadır. Türk Sanayicileri ve İşadamları Derneği’nin bilinçli ve özverili girişimleri bu kararlılığın tüm ulusumuzu kapsayacak biçimde yaygınlaştırılması yolunda güzel bir örnek oluşturmaktadır." Cumhurbaşkanı Sezer, Avrupa Birliği’ne katılım görüşmeleri sürecinde, toplumun diğer kesimleri gibi, Türk sanayicilerinin de bireysel sorumluluklarına özen göstermesi gerektiğini kaydetti. Sezer, "Üretim ve istihdamın artırılması, rekabetçi, yenilikçi, girişimci anlayışın en üst düzeyde sürdürülmesi kuşkusuz sanayicilerimizin en önemli hedeflerindendir" dedi. 
     Sezer, katılım sürecinde çevre, istihdam, iş güvenliği gibi pek çok alanda üretim süreçlerini ilgilendiren Avrupa Birliği ölçütlerinin yakalanmasının, devletin yasal ve yönetsel işlevlerinin yanında, Türk sanayicisinin bireysel uyum yeteneğini de gerektirdiğine de işaret etti. Sezer, bunlara Türk ekonomisinin yapısal dönüşümü sürecinde ağırlıklı yer tutan vergi etkinliğinin artırılması, yolsuzlukların önüne geçilmesi gibi daha geniş bir ulusal ölçekte beklenen katkıları da eklemenin, gerçekçi bir yaklaşım olacağını belirtti. 
     Sezer, sözlerini şöyle tamamladı 
     "Tek başına ekonomik istikrar ve yapısal reformlar yönünde güçlü istenç, makro ekonomik göstergelerde iyileşme sağlayamaz. Tüm ekonomik ve sosyal göstergelerin birbiriyle uyumlu olması, halkımızın da bu iyileşmeleri kendi günlük yaşantısında duyumsayabilmesi gerekmektedir. 
     Yoksulluk, büyük kentlerdeki asayiş sorunu, yolsuzluk ve terör, toplumsal dokuyu tehdit etmektedir. Toplumsal dengedeki bozulmanın etik değerler üzerindeki olumsuz etkisi, makro ekonomik istikrarsızlık öğelerinden daha fazladır. Bu yönden, Türkiye’de ekonomi gündemini, toplumsal ve siyasal gündemden ayrı değerlendirmek olanaksızdır. 
     Türk sanayii, Türk ekonomisinin Avrupa ve dünya ölçeğindeki yerinin gerçek ve onurlu göstergelerinden biridir. Daha çok üreten ve satan, üretim teknolojisi ve yenilikçi girişimlerini en üst düzeye çıkaran Türk sanayicisinin ve işadamının desteklenmesinin, ülkemizin başta Avrupa Birliği olmak üzere, ulusal hedeflerine ulaşması yolunda gerçek ve onurlu bir hizmet olacağına inanıyorum." Sezer, konuşmasının ardından TÜSİAD Yüksek İstişare Konseyi üyeleriyle bir araya gelerek yaklaşık 35 dakika görüştü. Görüşme, basına kapalı gerçekleşti. 
     
</TEXT>
</DOC>
