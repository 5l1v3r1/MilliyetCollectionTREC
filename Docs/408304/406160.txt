<DOC>
<DOCNO> 406160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/guncel/gun00.html </URL>
<DATE> 2005/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılların rüşvet çarkı 
</HEADLINE>
<TEXT>


Kapıkule'deki sorunun bugüne ait olmadığını belirten Avcı, 'rüşvet çarkının ayrıntılarını' sokaktaki insanın dahi bildiğini belirtti, 'Yukarısı, çektiğimiz fotoğraftan ders çıkarsın' dedi 

Nedim Şener 

Kapıkule sınır kapısında gümrük memurları ile polislerin kurduğu rüşvet ve kaçakçılık çarkını ortaya çıkaran operasyon sürdürülüyor. 
Emniyet Genel Müdürlüğü Kaçakcılık ve Organize Suçlarla Mücadele Dairesi Başkanlığı'ndan alındıktan bir süre sonra geçici görevle Edirne Emniyet Müdürlüğü'ne atanan Hanefi Avcı'nın teknik yönden yürüttüğü operasyona ilişkin soruşturmada gizlilik kararı alındı. 
Avcı, Milliyet'e yaptığı açıklamada, "Kapıkule'deki sorunun bugünün meselesi olmadığını" belirterek, "Yıllardan beri var olan bir çark. Sokaktaki insan dahi bu konunun ayrıntılarını biliyor" dedi. 
Edirne Cumhuriyet Savcılığı el atana kadar olayın ciddi bir şekilde değerlendirilmediğini kaydeden Avcı, şöyle konuştu 

'Önlem alınsın' 
"Bu operasyonla biz Kapıkule'de rüşvetin içine bulanmış bir yapının fotoğrafını çektik. Buradan yola çıkıp yukarıdakilerin buna bakarak bir ders çıkarması ve önlem alması gerekir. Çünkü bu yapıyla birçok yerde karşılaşabilirsiniz. Kapıkule'nin bu yapısı Avrupa ülkelerine en yakın sınır kapısı olması nedeniyle Türkiye'ye uygun değil. Avrupa Birliği'ne gidiyorsak bu konuda sistemleri de gözden geçirmeliyiz." 

Sanıklar tek blokta 
Rüşvet operasyonunda gözaltına alınan gümrükçüler ve polisler sayılarının çok olması nedeniyle Edirne Kapalı Cezaevi'nde boşaltılan D Blok'a yerleştirildiler. İçişleri Bakanlığı'ndan üç polis müfettişi de konuyu incelemek üzere Edirne'de çalışmaya başladı. 

Köstebek kuşkusu 

Gizli kameraların varlığı duyulunca operasyon erkene alındı. İfadeleri alınan polislerden 19'u tutuklandı, 9'u serbest kaldı 

Kapıkule Sınır Kapısı'ndaki rüşvet-kaçakçılık-fuhuş çarkını ortaya çıkaran operasyonun, ısıtıcıların içine yerleştirilen gizli kameraların duyulmasıyla vaktinden önce sona erdirildiği ortaya çıktı. Günlerce çekim yapan kameraların varlığının duyulması, 28 polisi de kapsayan operasyonun köstebekler tarafından sızdırıldığı kuşkusunu doğurdu. 

İlki 'free shoop'lara 
Edirne Valisi Nusret Miroğlu, yaptığı açıklamada, "Bu operasyon diğerlerine örnek olur inşallah... Rüşvetin bulaşmadığı bir yer yok. Bazı kesimlerimiz çok sıkıntılı. Bu ülkenin vatandaşları olarak hepimizin bundan bir katkısı olmasında fayda var. Toplumu çürüten en önemli şeylerden biri rüşvet" dedi. 
Gizli kamera çekimi yapıldığının sızmaması halinde daha iyi bir operasyonun gerçekleşebileceğini de kaydeden Miroğlu, "İlk operasyon "free shop"lara yapıldı. Gümrükçüler yalnızca bu iş için çalışıldığını zannettiler. Sonra kuşku başladı. Sonunda kameraların olabileceğini tahmin ettiler" dedi. 
Miroğlu, yap-işlet-devret modeli ile önümüzdeki aylarda yeniden yapılması planlanan Kapıkule için kameralı sistemi önerdiklerini belirtti. 

9'u tutuksuz... 
Soruşturmayı yürüten 6 savcı tarafından ifadeleri alınan 27 polisten 9'u tutuksuz yargılanmak üzere serbest bırakıldı. Savcılık 18 polisi, "örgütlü irtikap ve rüşvet" suçlaması ile tutuklama istemiyle mahkemeye sevk etti. Sorgulama sürerken aranan 1 polis de gelerek akşam saatlerinde teslim oldu. Edirne Sulh Ceza Mahkemesi'nde ifadeleri alınan 19 polis, 10 saatlik işlemlerin ardından tutuklandı. 



</TEXT>
</DOC>
