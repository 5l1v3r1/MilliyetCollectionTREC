<DOC>
<DOCNO> 407653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sonsiy14.html </URL>
<DATE> 2005/12/29/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Araç Muayene İstasyonları Yasası'nın iptal istemine ret 
</HEADLINE>
<TEXT>

     Anayasa Mahkemesi, araç muayene istasyonları hizmetinin özelleştirilme yoluyla devrini düzenleyen 5398 Sayılı Yasa’nın bazı hükümlerinin iptali ve yürürlüğünün durdurulması istemini reddetti. 
     Anayasa Mahkemesi Başkanvekili Haşim Kılıç, bugün yaptıkları gündem toplantısında, CHP’nin 5398 Sayılı Özelleştirme Uygulamalarının Düzenlenmesine ve Bazı Kanun ve Kanun Hükmünde Kararnamelerde Değişiklik Yapılmasına Dair Kanun’da ve Bazı Kanunlarda Değişiklik Yapılması Hakkında Kanun’un bazı maddelerinin iptali ve yürürlüklerinin durdurulması istemini karara bağladıklarını bildirdi. 
     Haşim Kılıç, böylelikle araç muayene istasyonları hizmetinin, özelleştirilme yoluyla devrinde Anayasa’ya aykırılık saptanmadığını kaydetti. 
     CHP’nin başvurusunda, yasayla 2918 Sayılı Karayolları Trafik Kanunu’na eklenen araç muayenelerine ilişkin, "Araçların muayeneleri, Ulaştırma Bakanlığı’na ait muayene istasyonlarında veya bu bakanlık tarafından işletme yetki belgesiyle yetki verilmesi halinde yetki verilen gerçek veya tüzel kişilere ait muayene istasyonlarında yapılır" hükmünün iptali isteniyordu. CHP ayrıca yasadaki, personelin atama tekliflerine ilişkin hüküm ile nakle tabi personelin sosyal ve mali haklarının 3 yıl süreyle saklı tutulacağına ilişkin hükmün iptali ve yürürlüğünün durdurulmasını istiyordu. 
     Araç muayene istasyonlarının hizmetinin özelleştirilme yoluyla devrine ilişkin ihaleyi, AKFEN-Doğuş-TÜV-SÜD Ortak Girişim Grubu, Türkiye genelinde iki ayrı bölgede toplam 613.5 milyon dolar teklif vererek kazanmıştı. 
     Danıştay 8. Dairesi ise Özelleştirme İdaresi Başkanlığı’nın imtiyaz sözleşmesine ilişkin istediği görüşü oluşturabilmek için Anayasa Mahkemesi’nin bu kararını bekliyordu. 
     
</TEXT>
</DOC>
