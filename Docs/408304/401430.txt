<DOC>
<DOCNO> 401430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sonspo12.html </URL>
<DATE> 2005/12/07/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Fenerbahçe'de Anelka Şampiyonlar Ligi'nde "sıfır" çekti 
</HEADLINE>
<TEXT>

     Fenerbahçe'nin Fransız futbolcusu Nicolas Anelka, Avrupa Şampiyonlar Ligi'nde gol atamayı başaramayarak, ligi boş geçti. 
     Fenerbahçe'nin bu sezon özellikle Avrupa Şampiyonlar Ligi'nde çok şey beklediği Fransız futbolcu, 6 maçta gol atamayarak, ''sıfır'' çekti. 
     6 maçta 515 dakika forma giyen Anelka, rakip kaleye 14 şut atarken, 2 asist yaptı, 11 kez ofsayta düştü. 
     İlk 5 maçta 90 dakika oynayan Anelka, dünkü maçta ise 65. dakikada sakatlığı nedeniyle yerini Mehmet'e bıraktı. 
     
     İLK İKİ MAÇTA ETKİLİ OLDU 
     Anelka, Fenerbahçe'nin ligde oynadığı ilk iki maçta etkili oldu. 
     İlk maçta deplasmanda AC Milan karşısında rakip savunma oyuncularına zor anlar yaşatan Fransız futbolcu, bir penaltı yaptırmıştı. Alex ile penaltıyı gole çevirip, beraberliği yakalayan Fenerbahçe, son 5 dakika içinde yediği 2 golle mağlup olmuştu. 
     İstanbul'daki PSV Eindhoven maçında da etkili olan Anelka, Fenerbahçe'nin 3-0 kazandığı maçta Alex'in attığı 2. golün asistini yapmıştı. 
     Anelka, geri kalan 4 maçta fazla etkili olamazken, dünkü maçta 65. dakikada sakatlanarak oyundan çıktı. 
     Fransız futbolcu, Turkcell Süper Ligi'nde ise şu ana kadar 5 gol kaydetti. 
     
</TEXT>
</DOC>
