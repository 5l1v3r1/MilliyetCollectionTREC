<DOC>
<DOCNO> 406107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sontur40.html </URL>
<DATE> 2005/12/23/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Yazar Enis Batur'a ikinci kez beraat 
</HEADLINE>
<TEXT>

     "Elma" adlı kitabın kapağı ve iç sayfalarında yer alan resimler müstehcen olduğu gerekçesiyle yargılanan yazar Enis Batur ve yayıncı İrfan Sancı, daha önce verilen beraat kararının Yargıtay tarafından bozulmasının ardından yeniden yapılan yargılamada ikinci kez beraat etti. 
     İstanbul 2. Asliye Ceza Mahkemesi’ndeki duruşmaya, kitabın tutuksuz yargılanan yazarı Enis Batur ile Sel Yayıncılık’ın sahibi İrfan Sancı katılmadı. 
     Duruşmada, hakim Sevim Efendiler, bilirkişi raporunun mahkemeye ulaştığını tutanağa yazdırdı. 
     Esas hakkındaki görüşü sorulan Cumhuriyet Savcısı Kadri Nazmi Yelkenci, İrfan Sancı’nın sahibi olduğu Sel Yayıncılık tarafından yayınlanan Enis Batur’un "Elma" adlı kitabına ilişkin, kitabın kapağında ve 87. sayfasında yer alan resim nedeniyle sanıkların, "Halkın ar ve haya duygularını incitmek" suçunu düzenleyen TCK’nın 426. maddesi uyarınca cezalandırılmaları istemiyle dava açıldığını 
     hatırlattı. 
     Bilirkişi raporu ve kitap içeriğinden, söz konusu resimlerin başta sanat tarihi kitaplarında olmak üzere birçok kaynakta yer aldığının, üniversite öğrencilerine dia olarak gösterildiğinin anlaşıldığını belirten Savcı Yelkenci, metinde ve resimlerde müstehcen nitelikli ifade bulunmadığı kaydetti. 
     İrfan Sancı’nın eser sahibi olmaması nedeniyle sorumluluğunun olmadığını ifade eden Savcı Yelkenci, unsurları oluşmayan suçtan sanıkların beraatına karar verilmesini istedi. 
     Hakim Sevim Efendiler de, bilirkişi raporuna göre kitap kapağındaki resmin sanat eseri niteliğinde bulunduğunun, müstehcen olmadığının anlaşıldığını belirterek, sanıkların beraatına karar verdi. 
     Hakim Efendiler, kitabın toplatılması yönündeki kararın da kaldırılmasına hükmetti. 
     Dava kapsamında 16 Temmuz 2002 tarihinde Sancı ve Batur hakkında verilen beraat kararı, bilirkişi incelemesi yapılması gerektiği görüşüyle Yargıtay tarafından bozulmuştu. 
     Prof. Dr. Kemal İskender, Yardımcı Doç. Dr. İrfan Okan ile Yardımcı Doç. Dr. Mete Ağyar tarafından hazırlanan bilirkişi raporunda, kitapta yer alan resimlerin kimler tarafından ve ne zaman yapıldığına ilişkin bilgi veriliyor. 
     Resimleri yapan Massaccio’nun resim sanatının dev isimlerinden biri, Gustave Courbet’in de 19. yüzyıl Fransız resminin dünya sanat tarihine malolmuş beli başlı isimlerin biri olduğu vurgulanan raporda, "Her iki sanatçının resimleri de, görüntü ve nitelikleri ne olursa olsun tümüyle sanat eseri olup, bunların müstehcen bulunması, aklın ve hayalin alamayacağı kadar sürrealist bir davranış biçimidir" deniliyor. 
     
</TEXT>
</DOC>
