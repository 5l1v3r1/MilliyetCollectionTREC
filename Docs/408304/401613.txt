<DOC>
<DOCNO> 401613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sondun06.html </URL>
<DATE> 2005/12/08/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Bush'a destek yeniden yükselişe geçti... 
</HEADLINE>
<TEXT>

     ABD'de yapılan bir kamuoyu araştırması, halkın ABD Başkanı George Bush'a desteğinin yeniden artmaya başladığını gösterdi. 
     Ancak araştırma, Bush'un aksi yöndeki açıklamalarına rağmen, Amerikalıların yüzde 58'inin Amerikan askerlerinin Irak'tan çekilmesine dair bir takvim belirlenmesini istediğini de ortaya koydu. 
     CBS News televizyonu ve New York Times gazetesinin ortaklaşa düzenlediği kamuoyu araştırmasına göre, Ekim ayından bu yana halkın desteğini artıran Bush'un politikalarını tasvip edenlerin oranı yüzde 35'ten yüzde 40'a yükseldi, tasvip etmeyenlerin oranı ise yüzde olarak tespit edildi. 
     Anketin sonuçlarına göre, yüzde 58'i Amerikan askerlerinin Irak'tan çekilmesi için bir takvim belirlenmesini isteyen Amerikan halkının yüzde 46'sı muhtemel bir çekilmeden sonra Irak'ta şiddetin daha da artacağına, yüzde 40'ı ise ABD'ye yönelik terör tehdidinin yükseleceğine inanıyor. 
     Bush'un politikalarını onaylamayan yüzde 'ün, bu görüşlerindeki temel etkenin Irak'taki savaş olduğunu ortaya koyan araştırma, halkın yüzde 28'inin Amerikan askerlerinin Irak'tan tamamen çekilmesini, yüzde 32'sinin ise Irak'taki asker sayısının azaltılmasını istediğine işaret etti. Asker sayısının artırılmasını isteyenlerin oranı yüzde 11, sayının değişmemesini isteyenlerin oranı ise yüzde 24 oldu. 
     Halkın yüzde 61'i Bush yönetiminin, ABD'nin Irak'taki hedeflerinin ne olduğu konusuna tam bir açıklık getirmediğini düşünürken, bu konuda tatmin olanların oranı yüzde 35'te kaldı. 
     Halkın yüzde 68'i Bush'un Irak'ta bir zafer planı bulunmadığına inanırken, bu konuda bir planı bulunduğuna inanların oranı yüzde 25 oldu. 
     Amerikan halkının yüzde 65'i Amerikan askerlerinin en az bir yıl daha Irak'ta kalacağı yönünde görüş belirtirken, yüzde 20'si bu sürenin iki yıl, yüzde 37'si iki ila beş yıl, yüzde 28'i beş yıldan fazla ve yüzde 6'sı ise bir yıldan az olabileceğini düşünüyor. 
     Anket sonuçlarına göre, Amerikan halkının yüzde 52'si Irak'ta durumun her geçen gün daha da kötüye gittiğine inanıyor, yüzde 58'i ise Başkan Bush'un Irak'taki durumu olduğundan daha iyi gösterdiğini düşünüyor. Halkın yüzde 52'si de Bush yönetiminin savaş öncesinde bilinçli olarak kamuoyunu aldattığına inanıyor. 
     
</TEXT>
</DOC>
