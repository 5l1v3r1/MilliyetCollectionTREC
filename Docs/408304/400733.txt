<DOC>
<DOCNO> 400733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sonsiy13.html </URL>
<DATE> 2005/12/05/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Topbaş Geçmişte yeşiller kaybedildiği zaman aynı hassasiyet yoktu 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, Göztepe Parkı’na cami yapımı konusunda toplumsal birtakım tepkileri ortaya koyarak bunu gerginliğe taşımanın yanlış olacağını düşündüğünü belirterek, "Belediye Meclisi’nin verdiği karar, yine Meclis’e verilecek farklı tekliflerle değişebilir" dedi. 
     Topbaş, Atatürk Havalimanı’nda, Pakistan’a prefabrik evlerin uçakla gönderilmesi töreninin ardından gazetecilerin, Göztepe Parkı’na cami yapımı konusunda gerçekleştirilen eylemleri nasıl değerlendirdiğine ilişkin sorularını yanıtladı. 
     Kamuoyu oluşturmak için olayın tahrik edilmesinin, olaylar haline getirilmesinin fayda sağlamayacağını kaydeden Topbaş, "karşılıklı saygı ve sevginin olduğu, toplumda gerginliklerin bulunmadığı, hassasiyetleri sevgi ve hoşgörü üzerine kurgulanmış bir Türkiye’yi oluşturmaya çalıştıklarını" söyledi. 
     Topbaş, Türkiye’nin AB müzakerelerine başladığını hatırlatarak, "Müzakere masasındayız. Müzakere yapan bir ülkenin, kendi içinde müzakere yapamayan, eylemlerle hareket oluşturmaya çalışan bir ülke görünümü vermememiz gerekiyor" dedi. 
     
     BELEDİYE MECLİSİ’NİN KARARI 
     Kadir Topbaş, "Belediye Meclisi’nin aldığı karar değişecek mi " sorusuna şu yanıtı verdi 
     "Kararın nasıl değişip değişmeyeceği biliniyor. Konunun yasal boyuta taşındığı da söylendi. Onun yargı süreci varsa ayrı konu. 
     Belediye Meclisi’nin verdiği karar, yine Meclis’e verilecek farklı tekliflerle değişebilir. Yoksa toplumsal birtakım tepkileri ortaya koyarak bunu gerginliğe taşımanın yanlış olacağını düşünüyorum. 
     Özellikle ifadelerde ’Yeşili kaybetmek istemiyoruz’ var. Buna biz de hassasiyet gösteriyoruz. Göreve geldiğimizden bu yana 3 milyon 127 bin metrekare yeşil alan oluşturduk. 
     Ama şunu söyleyeyim, Kadıköy Belediyesi’nin geçmişte de birçok yeşil alanları maalesef kaybettiğini biliyoruz. Büyükşehirde kayıtları var. Bu yeşil alanlar ortadan kalkarken aynı hassasiyetlerin gösterilmesi lazımdı. Camiye karşı değiliz ama yeşil derken, geçmişteki yeşiller kaybedildiği zaman aynı hassasiyetleri görmek isterdik." 
     
     UZLAŞI VE HOŞGÖRÜ 
     Belediye Meclisi’nin verdiği kararın, farklı hale dönüştürülmesinin yine Belediye Meclisi’nde olacağını anlatan Topbaş, sözlerini şöyle tamamladı 
     "Bunu gerginlik unsuru yapıp, cami isteyenler-istemeyenler, taraf olanlar-olmayanlar şeklinde değerlendirerek geçmişteki gerginlik ortamının Türkiye’ye taşınması, Türkiye açısından geçmişteki kayıpları tekrar gündeme getirir. Zaten bu tip tavırları vatandaşımız hiç istemediği, ödün vermediği için seçimlerde kararlılığını gösterdi. 
     Türkiye artık modern bir ülke. Bunların büyük olaylar şeklinde dünya basınına yansıması da çok hoş değil. Bugün çağdaş dünyada, Avrupa’da yaşayan yurttaşlarımız, soydaşlarımız birtakım yapıları, kiliseleri camiye dönüştürmedeki talepleri olumlu karşılanıyor. Ülkemizde de kilise konusundaki talepler olumlu karşılanmışsa, bir cemevi konusu olumlu karşılanmışsa, cami konusunda farklı boyutlara bunu çekmemek lazım. Her şey uzlaşıyla, hoşgörüyle, karşılıklı oturarak olayları getirmek lazım." 
     
</TEXT>
</DOC>
