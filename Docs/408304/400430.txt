<DOC>
<DOCNO> 400430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/sondun07.html </URL>
<DATE> 2005/12/04/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
İsveçlilerin Türkiye ilgisi artıyor 
</HEADLINE>
<TEXT>

     Türkiye'nin Stockholm Büyükelçisi Necip Egüz, İsveç ile Türkiye arasında her alanda ilişkilerin geliştiğini söyledi. 
     Türkiye'yi geçen yıl 300 bin İsveçli turistin ziyaret ettiğini kaydeden Büyükelçi Egüz, ''Bu yıl sonuna kadar Türkiye'yi ziyaret eden İsveçli turist sayısının 450 bine yaklaşmasını bekliyoruz. Turizmde yeni hedefimiz termal ve golf alanları olacak'' dedi. 
     Büyükelçi Necip Egüz, A.A muhabirine yaptığı açıklamada, İsveç ile Türkiye arasında son yıllarda her alanda sıcak ilişkiler kurulduğunu belirterek, Türkiye'nin Avrupa Birliği'ne üyeliği konusunda en büyük desteği veren ülkelerden birinin İsveç olduğunu söyledi. 
     Türkiye'ye yatırım alanında İsveçlilerden büyük ilgi olduğunu da belirten Egüz, şunları kaydetti 
     ''İsveçli bir finans firması ile görüştüm. Sırf Türkiye için özel tahviller piyasaya sürüyor. Bunlar genellikle şirketler bazında. Bunlar gibi İsveç'te birçok kuruluş var. Yani Türkiye ekonomisine olan ilgi ve güven giderek artıyor. 
     10 gün sonra İsveç Göç Bakanı Barbro Holmberg Türkiye'yi ziyaret edecek. Yeni yıldan sonra Milli Savunma Bakanı Vecdi Gönül'ün İsveç'i ziyareti söz konusu. Mayıs ayı başında da TBMM Başkanı Bülent Arınç, bir heyetle İsveç'e gelecek. Mayıs sonu Haziran başında da İsveç Kral ve Kraliçesi Türkiye'yi ziyaret edecek. Dolayısıyla önümüzdeki yıl da Türkiye ile İsveç arasında ilişkiler bakımından çok önemli.'' 
     Türkiye ile İsveç arasındaki ilişkiler konusunda eski Dışişleri Bakanı Anna Lindh zamanında önemli değişiklikler yaşanmaya başlandığına dikkat çeken Egüz, ''İsveç son zamanlarda Türkiye'nin AB üyeliğine büyük destek veriyor. Bunu her alanda da gösteriyorlar. Yani bu sözde de kalmıyor. Kıbrıs konusunda da Türkiye'nin görüşlerine destek veriyorlar'' dedi. 
     Ekonomik alanda Türkiye ile İsveç arasındaki ticaret hacminin 2 milyar dolar civarında olduğunu kaydeden Büyükelçi Egüz, Türkiye'yi bu yıl sonuna kadar ziyaret eden İsveçli turist sayısının 450 bine ulaşacağını, bu alandaki artışın bir yılda yüzde 45 olarak beklendiğini kaydetti. Egüz, ''Geçen yıl Türkiye'yi ziyaret eden İsveçli turist sayısı 300 bin civarındaydı. Bu çok büyük bir artıştır'' dedi. 
     
     TERMAL VE GOLF TURİZMİ 
     İsveçli yaşlıların Türkiye'deki termal turizmden yararlanmaları amacıyla çalışmalar yürüttüklerini de kaydeden Egüz, şöyle devam etti 
     ''Turizm konusunda iki ana konu üzerinde çalışıyoruz. Biri termal turizmi, biri de golf turizmi. Yaşlılara yönelik termal turizm için beklentiler var. Bu merkezlerde sağlık personelinin de bulunmasını istiyorlar. Mesela İzmir Balçova'da bunun çok güzel bir örneği veriliyor. Norveçliler burayı tercih ediyor. Şimdi İsveçliler de gitmeye başladı. Bu yıl İzmir Balçova'ya giderek artan bir talep var. Balçova gibi mesela Afyon ve diğer bölgelerdeki tesisleri de aynı şekilde buradaki standartlara ulaştırmaya çalışıyoruz. Böyle çalışmalar var. Önümüzdeki günlerde Türkiye'ye termal alanda da turizmin artmasını bekliyoruz. Ayrıca Antalya ve İstanbul'a İsveç'ten golf turizmi alanında da turistlerin gitmesi için çalışmalarımız var.'' Türkiye'ye turist olarak giden İsveçlinin bir çok önyargıdan arındığını gördüğünü de kaydeden Büyükelçi Egüz, ''Bu da Avrupa Birliği yolundaki Türkiye için çok önemlidir'' diye konuştu. 
     
</TEXT>
</DOC>
