<DOC>
<DOCNO> 407387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sonspo31.html </URL>
<DATE> 2005/12/28/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Jestrovic, Anderlecht'i bırakacağını açıkladı... 
</HEADLINE>
<TEXT>

     Belçika Birinci Futbol Ligi takımlarından RSC Anderlecht'in Sırbistan Karadağlı futbolcusu Nenad Jestrovic, ocak ayında takımı bırakacağını açıkladı. 
     Anderlecht için son maçına çıktığını söyleyen 29 yaşındaki Jestrovic, İspanya'dan Real Betis ile Birleşik Arap Emirlikleri'nden Al Ain'den teklif aldığını, bunun yanında Fransa'dan Olympique Marsilya ve Auxerre'in de kendisiyle ilgilendiğini doğrulayarak, ''Seçeneğim çok ancak ben karar vermeden önce bir süre daha bekleyeceğim'' dedi. 
     Kararını ocak ayı bitmeden vereceğini belirten Jestrovic, ''İlk tercihim, futbol oynamak için en iyi yer olan İngiltere. Ancak henüz hiç bir İngiliz takımından teklif almadım. Kim bilir belki teklif gelir'' diye konuştu. 
     Jestrovic, 2001 yılında 3 milyon avro karşılığında Belçikalı kulüple 4 yıllık sözleşme imzalamıştı. 
     
</TEXT>
</DOC>
