<DOC>
<DOCNO> 406172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/guncel/gun12.html </URL>
<DATE> 2005/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'12 milyon doları öderim' 
</HEADLINE>
<TEXT>


LUBE AYAR İstanbul 

El konulan Egebank'ın Yahya Murat Demirel'den önceki sahibi Hüseyin Bayraktar döneminde bankanın genel müdürü ve yüzde 10 hissedarı olan Sami Erdem, jandarma baskınından sonra 12 milyon dolarlık borcunu ödemek için TMSF'ye koştu. Erdem, borcunun bir kısmını peşin, kalanını taksitle ödeme önerisini dün TMSF'ye sundu. 
İddiaya göre, Erdem'i borcunu ödemeye sevk eden olay, 17 Aralık 2005 tarihinde jandarmanın Kemerburgaz'da yaptığı baskın oldu. 
Sami Erdem'in oğlunun şoförü Seyhan B. 16 Aralık 2005 tarihinde kaçırılıp dövüldüğünü ve silah zoruyla arabasının gasp edildiğini idda ederek jandarmaya başvurdu. Seyhan B., kendisini Sedat Peker'in kuzeni olarak tanıtan Fatih Peker tarafından sorgulandığını, patronunun kendisine çantalarla taşıttığı paraların yerini sorduğunu anlattı. Jandarma ekipleri, Fatih Peker ve beraberindeki 7 kişiyi gözaltına aldı. 
Jandarma, Erdem'e ait parayı bulmak için de operasyon başlattı. TMSF ile irtibata geçen ekipler Erdem'in oğlunun Kemer Country'deki villasında 165 bin euro, 4 bin 500 sterlin, 32 bin dolar ile yaklaşık 200 bin YTL değerinde ziynet eşyası ele geçirdi. 



</TEXT>
</DOC>
