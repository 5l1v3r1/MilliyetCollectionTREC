<DOC>
<DOCNO> 402449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/spor/ygokberk.html </URL>
<DATE> 2005/12/11/ </DATE>
<TIME>  </TIME>
<AUTHOR> Bilgin GÖKBERK  </AUTHOR>
<HEADLINE>
Gerets'le İliç 
</HEADLINE>
<TEXT>



İlk kırk beşin sonunda başladım yazmaya. Galatasaray mağlupken... Sonra sonuç değişti, ama bence bir şey değişmedi. Tabii yazım da... 
Galatasaray'ın işi zor. Galatasaraylı'nın da... Zaten sağlarını, sollarını bek yokluğunda bek yapılan iki beke emanet ederek, önce Allah'a emanet ediyorlardı... 
Kızmasınlar... 
Ön liberoları Saidou'ya, Türkbüküspor bile talip olmamıştı. Elde kalmıştı. 
Takımın ortası da ona emanetti. Çocuk elinden geleni yapıyordu belki, ama elinden de bu kadarı geliyordu. 
Galatasaray'ı sırtında taşıyan bölgeden Tomas'ı kaybetmişlerdi. Eski stoper Orhan Ak'tan bir stoper yaratabilirdi, ama elinde başka bir sol beki de yoktu. Ergün de sakattı. 
Düşünün, Sabri'ye kalmıştı Galatasaray ve Galatasaray'ın duran topları. Sabri bir ara çok çabuk gelişmiş, sonra hiç gelişmemiş, şimdi de yerinde sayıyordu, hatta geriye gidiyordu. Ellerinde bir Iliç vardı teknik yetenekleriyle maçı kurtarabilecek. Bir de Necati. Bir de eğer top gelirse golcü Ümit. 
Tigana bu Galatasaray'a karşı bile kaybetmemeye gelmişti Sami Yen'e. İbrahim Akın, Ahmed Hassan, Tümer, hadi biraz da Kleberson haricinde bekleri ve stoperleri doldurmuştu takıma... Üstelik kulübesinde Sergen, Okan, Pancu, Youla gibi maçı her an çevirebilecek oyuncular varken... Korkuyordu Tigana... 
Yine de Beşiktaş'ın bu sezon yediği çoğu golde rolü olan Toraman'ın birkaç dakika içinde attığı kafa golleriyle öne geçmeyi becerdiler. Galatasaray, yarım yamalak takımıyla saldıracaktı, bu belli olmuştu. Fark bile yakalayabilirdi Fransız hoca. 

Ah Türkiye ligi 
İşte o aralar kimsenin beğenmediği Iliç sahneye çıktı. Iliç için sene başından beri her yerde aynı şeyleri söylüyorum 'Paran varsa iyi bir 10 alırsın. Yoksa da paran kadarlık bir 10 alırsın.' Iliç belki aranan oyun kurucu değil Galatasaray'da. Ama o kadarının yarısı bile yoksa Galatasaray'da, her maç doksan dakika sahada kalmalı. 
Bek ve stoperlerin doldurduğu on birle 60. dakikada üç gol yemişti Fransız hoca. Youla'yı aldı, ama çıkan, sakatlanan İbrahim Akın olunca bir şey farketmedi. Kadro avantajını da kullanamıyordu. Sonra yine Sergen'e sarıldı Beşiktaş. Ama hayret, çıkan bir stoper veya bek değil, Tümer'di. Hani ikisi yan yana oynamaz diyorlardı ya bizim yorumcularımız. Ne kadar çabuk tercüme edilmişti bu cümle Tigana'ya... 
Gerets'le devam edelim. "Çok şey vaad etmiyorum, ama çok koşan, terini son damlasına kadar akıtan, mücadele eden bir Galatasaray izleyecek Galatasaray seyircisi" demişti... 
Dediklerini de yaptırıyor Galatasaray takımına. Ve sadece bu özellikleriyle gidiyor Galatasaray, h l . O da yetiyor ama... 
Ah Türkiye Ligi, ah .. 


</TEXT>
</DOC>
