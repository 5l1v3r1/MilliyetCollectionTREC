<DOC>
<DOCNO> 407485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/guncel/gun03.html </URL>
<DATE> 2005/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kardeş Arpalı devrede 
</HEADLINE>
<TEXT>


Cezaevinde intihar eden Arpalı'nın kardeşi, Van Rektörü Prof. Yücel Aşkın'ın duruşması öncesi cezaevi yönetimi hakkında suç duyurusu yaptı 

GÖKÇER TAHİNCİOĞLU Van 

Van 100. Yıl Üniversitesi YYÜ Rektörü Prof. Dr. Yücel Aşkın ile birlikte tutuklandıktan sonra cezaevinde intihar eden YYÜ Genel Sekreter Yardımcısı Enver Arpalı'nın kardeşi Dursun Arpalı, cezaevi yönetimi hakkında Adalet Bakanlığı'na suç duyurusunda bulundu. Aşkın için tahliye beklentisinin yüksek olduğu Van'da görülecek bugünkü duruşma öncesi suç duyurusu yapan Arpalı, ağabeyine baskı uygulandığını iddia etti. 
Arpalı, 15 Aralık'ta görülen ilk duruşmadan birkaç gün önce dükk nının soyulduğunu, kasadaki paralara, senetlere, sattığı inşaat malzemelerine dokunulmadığını, sadece ağabeyiyle ilgili notların bulunduğu dizüstü bilgisayarın çalındığını ve davaya ilişkin belgelerin karıştırıldığını hatırlattı. Birilerinin ağabeyinin bilgilerini merak ettiğini savunan Arpalı, intihara cezaevinde gördüğü büyük baskının neden olduğunu savundu. Aşkın'ın çete kurarak tıbbi malzeme alımı ihalesine fesat karıştırdığı ve 418 kişiyi fişlediği iddiasıyla 3 bin 115 yıla kadar hapis istemiyle yargılanmasına da bugün 3. Ağır Ceza Mahkemesi'nde devam edilecek. Aşkın'ın sağlık sorunları nedeniyle bugün yapılacak duruşmaya katılmayacağı belirtildi. 

Hazine'de inceleme 
Hazine Müsteşarlığı'nın Van Başsavcılığı'nın talebi doğrultusunda tıbbi malzemelerin üniversiteye alımı sırasında kamu zararı oluşup oluşmadığına ilişkin inceleme başlattığı öğrenildi. İnceleme sonunda kamu zararı oluştuğu saptanırsa, Hazine davaya müdahil olabilecek. Olmadığı sonucu çıkarsa, Aşkın'a yönelik suçlama temelsiz kalacak. 



</TEXT>
</DOC>
