<DOC>
<DOCNO> 404085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sonspo36.html </URL>
<DATE> 2005/12/16/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Ziya Doğan Yönetim, transferler için elini çabuk tutmalı... 
</HEADLINE>
<TEXT>

     Malatyaspor Teknik Direktörü Ziya Doğan, ligin devre arasında yapılacak transferler için yönetimin elini çabuk tutması gerektiğini bildirdi. 
     Ziya Doğan, AA muhabirine yaptığı açıklamada, yönetimin bir transfer bütçesi oluşturmasını isteyerek, ''Ligin ikinci yarısı için iyi bir takım kurarak ligde kalmayı hedefliyoruz. Bunun için yönetimin bir transfer bütçesi oluşturması gerekiyor'' dedi. 
     Malatyaspor'un ligde kalacağına inancının tam olduğunu, yönetimin de bu doğrultuda elini çabuk tutması gerektiğini vurgulayan Doğan, şunları kaydetti 
     ''Malatyaspor yönetimi devre arasında yapacağı transferler noktasında elini çabuk tutmalı. Çünkü sadece biz değil, tüm takımlar devre arasında takviyeler yapacaklar. Eğer elimizi çabuk tutmazsak, takıma faydalı futbolcuların transferi sözkonusu olmaz ve neticesinde ikinci yarı çok üzülürüz.'' 
     
     GAZİANTEPSPOR MAÇI HAZIRLIKLARI TAMAMLANDI 
     Öte yandan sarı kırmızılı oyuncular, yarın oynanacak Gaziantepspor maçının hazırlıklarını tamamladı. 
     Mustafa Özkan'ın sakatlığı nedeniyle Gaziantepspor maçında yer almayacağı, hafif sakatlığı bulunan Effa'nında maçın gidişatına göre ikinci yarıda oyuna girebileceği belirtildi. 
     
</TEXT>
</DOC>
