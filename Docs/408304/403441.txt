<DOC>
<DOCNO> 403441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sonspo28.html </URL>
<DATE> 2005/12/14/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Yanal Türkiye'deki kulüplerden yabancı oyuncu almayı düşünmüyorum 
</HEADLINE>
<TEXT>

     Turkcel Süper Ligi takımlarından Vestel Manisaspor'da, teknik direktör Ersun Yanal, Türkiye'deki kulüplerden kesinlikli yabancı oyuncu almayı düşünmediğini belirtti. 
     Yanal, Galatasaraylı Zafer ve Arda ile prensipte anlaşmanın sağlandığını, Çanakkale Dardanelspor'dan Selçuk ve kulübüyle anlaşmanın ise yapıldığını bildirdi. 
     Vestel Manisaspor'lu futbolcular, Konyaspor deplasmanı öncesinde Tarık Almış Tesisleri'nde çalışma yaptı. 
     Antrenman öncesinde bir basın toplantısı düzenleyen Vestel Manisaspor Teknik Direktörü Ersun Yanal, ''Çıkışımızı ve istikrarımızı sürdürmek istiyoruz. Bu nedenle Konyaspor'u yenmek zorundayız'' dedi. Yanal, bir başlangıç olduğunu belirttiği Kayserispor karşısında alınan üç puan için taraftarlara teşekkür etti. 
     Daha keyifli bir takım oluşturmak istediğini ifade eden Ersun Yanal, şunları kaydetti 
     ''Ligde 2 takımın dışında tüm takımların puanları birbirine çok yakın. Bu durum bizleri üzüyor. Bu nedenle ligdeki çıkışımızı ve istikrarımızı sürdürmek istiyoruz. Konyaspor'u da yenmek zorundayız. Sakatlarımız var ama bunlara sığınarak mazeret üretemeyiz. Elimizdeki en iyi kadro ile puan alıp, Manisa'ya döneceğiz.'' Devre arasında gidecek ve yeni alınacak futbolcularla ilgili olarak Brezilya, Fransa, Slovakya ve Çek Cumhuriyeti'ndeki bazı futbolcuları yerinde görme imkanı bulduklarını belirten Yanal, şu anda iki yabancı futbolcu transfer etme hakkını bulunduklarını söyledi. Yanal, '' Kesinlikle Türkiye'deki yabancılardan yararlanmayı düşünmüyorum'' dedi. 
     
     ''TÜM FUTBOLCULARIM DEĞERLİDİR'' 
     Ersun Yanal, yerli futbolcuların transferi konusunda ise Galatasaraylı Zafer ve Arda ile prensipte anlaşmaya vardıklarını belirtti. Çanakkale Dardanelsporlu Selçuk ve kulübü ile anlaştıklarını ifade eden Yanal, bunun dışında medyada yer alacak haberlere resmi bir açıklama yapılmadan inanılmamasını istedi. 
     Yanal, ''Bazı yerli futbolculardan yollarımızı sistem gereği ayıracağız. Tüm futbolcularım değerlidir. Kimse kendisinin bu kulüpten uzaklaştırıldığını zannetmesin. Sistem neyi gerektiriyorsa biz onu yapacağız. İkinci devredeki kadromuzu 24-25 kişi ile sınırlandıracağım'' diye konuştu. 
     
</TEXT>
</DOC>
