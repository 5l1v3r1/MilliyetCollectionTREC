<DOC>
<DOCNO> 400644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sondun30.html </URL>
<DATE> 2005/12/05/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Rice, gizli işkencehaneleri savundu 
</HEADLINE>
<TEXT>

     ABD Dışişleri Bakanı Condoleezza Rice, CIA'in topladığı istihbaratın, Avrupalıların yaşamlarını kurtardığını söyledi. 
     Rice, CIA'in 2001 yılından bu yana ''teröre bulaştı'' diye yakaladığı kişileri çeşitli ülkelerde kurduğu gizli işkence merkezlerinde sorgulamakla suçlanmasına ilişkin olarak ilk kez ayrıntılı açıklama yaparak, ABD'nin teröristleri yenmek için her yasal silahı kullanacağını belirtti. 
     Avrupa'ya seyahat etmeye hazırlanan Condoleezza Rice, Andrews hava üssündeki açıklamasında, Avrupalı müttefiklerinin, yeni saldırıların önlenmesi için istihbarat operasyonlarında işbirliği yaparken ABD'ye güvenmeleri gerektiğini ifade etti. 
     Rice, CIA'in Avrupa'da bu tür sorgu merkezleri olup olmadığı yönündeki soruyu yanıtsız bırakırken, ''Ülkelerine ya da diğer ülkelere yönelik terörist saldırıları önlemede bizimle birlikte çalışmak isteyip istemediklerine ve hassas bilginin ne kadarını kamuya duyurabileceklerine karar vermek o hükümetlere ve vatandaşlarına bağlıdır. Bu seçimi yapacak bağımsız hakka sahipler'' dedi. 
     İstihbaratla ilgili ve askeri operasyonların başarısını tehlikeye sokacak bilgiyi tartışamayacaklarını belirten Rice, başka ülkelerin de bu görüşü paylaşmalarını beklediklerini kaydetti. 
     ABD Dışişleri Bakanı Rice, Amerikan istihbarat servislerinin çok az sayıdaki çok tehlikeli tutuklulardan topladığı bilginin, Avrupa'da olduğu kadar ABD'de ve diğer ülkelerde hayat kurtardığını ve terörist saldırıların önlenmesine yardım ettiğini belirterek, ABD'nin hiçbir koşul altında işkenceye izin vermeyeceğini ve hoşgörü göstermeyeceğini bildirdi. 
     Rice, ABD'nin kadın ya da erkek işkenceye uğrayacağına inandığı herhangi bir tutukluyu nakletme amacıyla herhangi bir ülkenin havaalanı ya da hava sahasını kullanmayacağını söyleyerek, ülkesinin, yasalara, anayasasına ve yükümlülüklerine uyduğunu söyledi ve ''Bu sorgulamanın işkence olmadan yapılması ABD'nin politikasıdır'' diye konuştu. 
     Amerikan Merkezi Haberalma Teşkilatı'nın CIA terör zanlılarını gizli uçuşlarla yurtdışındaki gizli işkence merkezlerine götürdüğüne ilişkin iddialar artarken, New York Times gazetesi, CIA'e bağlı şirketler tarafından işletilen 26 uçağın 2001 Eylül ayından bu yana Avrupa ülkelerine 307 uçuş yaptığını yazmıştı. 
     
</TEXT>
</DOC>
