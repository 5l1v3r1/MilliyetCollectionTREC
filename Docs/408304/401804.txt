<DOC>
<DOCNO> 401804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sontur21.html </URL>
<DATE> 2005/12/08/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
"İçki yasağı tartışmaları ve İsviçre maçı kış turizmini olumsuz etkiledi" 
</HEADLINE>
<TEXT>

     
     Emin DEMİR 
     
Avrupa Türkiye İş Konseyi Başkanı Hüseyin Baraner, dünyada, Libya ve birkaç Arap ülkesi hariç turiste içki yasağı koyan ülke bulunmadığını söyledi. 
     Baraner, AA muhabirine yaptığı açıklamada, Türkiye’de içki yerleri bölgesi konusundaki tartışmaların Avrupa’da da ses vermeye başladığına dikkati çekti. Avrupalı turistin, tatil için gittiği ülkede hürriyetinin engellenmesini istemediğine işaret eden Baraner, "Dünyada, Libya ve birkaç Arap ülkesi hariç turiste içki yasağı koyan ülke yok. Turizmde büyük hedefleri olan Türkiye’de böyle bir yasağın düşünülmesi bile yanlıştır" dedi. 
     Türkiye’nin, turizmde gideceği noktaya karar vermesi gerektiğine de işaret eden Baraner, 30 milyon turist 30 milyar dolar turizm geliri hedefleyen bir ülkenin bu tip kararlar alarak, bu hedefine ulaşmasının imkansız olduğunu belirtti. 
     
     "KIŞ TURİZMİ KÖTÜ" 
     Türkiye’de son zamanlarda gelişen olayların sesinin Avrupa’da çok çabuk yankı bulduğuna değinen Baraner, "İçki yasağı tartışmaları ve İsviçre maçında çıkan olaylar nedeniyle Türkiye kış turizminde geçen yıla oranla daha az talep edilir hale geldi. Hedeflenen turist rakamlarının çok altında turist geliyor. Türkiye geçici de olsa daha az talep edilen ülke konumuna geldi" diye konuştu. 
     
     "YÜZDE 1 KAYIP 200 MİLYON DOLARA MALOLUYOR" 
     Türkiye’de çıkan her olayın Avrupa’da abartıldığını, bunun neticesinde de Türkiye’ye tatile gitmek isteyen turistlerin bu düşüncelerinden vazgeçtiğini vurgulayan Baraner, şunları söyledi 
     "Avrupalı turist sorun olan ülkeye gitmek istemez. Türkiye’deki siyasi iç çekişmelere son verilmelidir. Turizmin sorunları çözülmeli, sektör, belediye ile diğer yetkililerin katılacağı 2006 sezonu değerlendirme toplantısı yapılmalı, bu toplantıda sorunlar giderilmeli. Aksi taktirde turizmde kaybımız çok büyük oluyor. Yüzde 1 oranında turist azalması Türkiye’ye 200 milyon dolara maloluyor. 
     Ayrıca 30 bin kişinin de işsiz kalmasına neden oluyor.Kendi kendimize sorun çıkarmayalım." 
     
     "TARTIŞMALAR YUNANİSTAN’A YARIYOR" 
     Yunanistan’ın 2006 turizm sezonu için büyük bir atağa kalktığına da değinen Baraner, "Yunanistan turizmde atağa kalktı. Türkiye’de başta içki yasağı olmak üzere çeşitli olaylar da tam bu sırada oluyor. 
     Tartışmalar Yunanistan’a yarıyor. Yunanistan daha fazla turist çekmek için dünyadaki tüm etkinliklerin içine giriyor ve tüm toplantılara sponsor oluyor. Bizim en büyük rakibimiz atağa kalkarken biz yasaklar getirmemeliyiz" diye konuştu. 
     
     "YASAKÇI ÜLKE OLMAYALIM" 
     Akdeniz Turistik Otelciler Birliği AKTOB Başkanı Osman Ayık ise içki yasağının turizm işinin doğasına aykırı olduğunu ifade etti. 
     Ayık, şöyle konuştu 
     "Türkiye yasakçı ülke konumundan artık çıkmalı. Türkiye imajını değiştirsin, artık yasakçı ülke olmasın. İçki, bizim hizmetimizin bir parçasıdır. Alman’ın bira, Fransız’ın şarap, Rus’un votka içmesi, su içmesi gibi doğaldır. Bunu onlara vermezsen, onların bu ülkeye gelme nedenlerini ortadan kaldırırsın. Böyle bir yasak kesinlikle kabul edilemez. Turizm bundan çok ciddi yara alır. Hükümet bu kararından bir an önce vazgeçmeli. Bu tartışmalar bile turizme zarar veriyor. 
     Yabancıların bu konudaki sorularına cevap veremez hale geldik." 
     
</TEXT>
</DOC>
