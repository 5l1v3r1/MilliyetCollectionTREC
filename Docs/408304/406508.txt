<DOC>
<DOCNO> 406508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/25/son/sontur21.html </URL>
<DATE> 2005/12/25/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Kar, Karadeniz'i de esir etti 
</HEADLINE>
<TEXT>

     Yurtta etkili olan soğuk hava ve kar yağışı, yaşamı olumsuz etkiliyor. 
     Trabzon'da, İkizdere-İspir Devlet Karayolu Ovit Dağı mevkii, kar nedeniyle ulaşıma kapalı bulunuyor. Trabzon-Gümüşhane karayolunun Zigana Dağı mevkiinde de kar yağışı ve buzlanma nedeniyle ulaşım kontrollü sağlanıyor. Kar yağışının aralıklarla devam ettiği bölgede, yüksek kesimlerde çok sayıda köy yolu kapandı. 
     Bölgedeki turizm merkezlerinde kar kalınlığı Gümüş Kayak Tesisleri'nde 65, Zigana Yayla Tatil Köyü'nde 50, Hıdırnebi Yaylakent'te ve Bektaş Yaylası'nda 40, Kümbet ve Kulakkaya'da 30, Zarha Dağı ve Ayder Yaylası'nda 20, Uzungöl'de 15 santimetreye ulaştı. 
     Meteoroloji Bölge Müdürlüğü yetkililerinden alınan bilgiye göre, bölgede yağışlar yer yer etkili olmak üzere kıyılarda sağanak, yüksek kesimlerde karla karışık yağmur, iç kesimlerde kar şeklinde olacak. Rüzgar güney ve batı, zamanla kuzey ve batı yönlerden hafif, ara sıra orta ve yer yer kuvvetlice esecek. 
     Hava sıcaklıklarında önemli bir değişiklik olmayacak. Günün en yüksek sıcaklığı Trabzon ve Giresun'da 6, Rize'de 5, Artvin'de 2, Gümüşhane'de sıfırın altında 2, Bayburt'ta sıfırın altında 4 derece dolayında olacak. 
     
     ORDU 
     Ordu'da kar yağışı nedeniyle il genelinde 4 bin 28 kilometrelik 302 köy yolu, tamamen ulaşıma kapandı. 
     Yetkililer, 30 ayrı ekiple karla mücadele çalışmalarının sürdürüldüğünü, cenazesi ve hastası olan köyler ile taşımalı eğitim yapılan köylere öncelik verdiklerini kaydettiler. 
     Bölgede kar kalınlığı 15 ile 40 santimetre arasında değişiyor. 
     
     BİTLİS 
     Bitlis Valisi M. Asım Hacımustafaoğlu, AA muhabirine, kar yağışı nedeniyle yaklaşık 300 köy yolunun ulaşıma kapandığını söyledi. 
     Merkez ve ilçelere bağlı 300 köyün ve çok sayıda mezranın yollarının kapandığını ifade eden Vali Hacımustafaoğlu, ''Kentteki kar kalınlığı 80 santimetreye ulaştı. Kar yağışı halen devam ediyor. Bu nedenle yollarda çalışma sürdürülemiyor. Ancak acil durumlara müdahale ediyoruz'' dedi. 
     Öte yandan, Mutki-Kavakbaşı, Bitlis-Mutki, Tatvan-Hizan karayollarının kar yağışı nedeniyle ulaşıma kapandığı bildirildi. 
     Bitlis-Tatvan arasındaki Rahva bölgesinde ise tipi ve kar yağışı nedeniyle ulaşım güçlükle sağlanıyor. 
     
</TEXT>
</DOC>
