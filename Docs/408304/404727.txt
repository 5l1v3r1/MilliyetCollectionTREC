<DOC>
<DOCNO> 404727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sonsiy05.html </URL>
<DATE> 2005/12/19/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Bakan Gönül, stad kapısında kaldı 
</HEADLINE>
<TEXT>

     Şenol AYDIN DHA 

      Gebzespor- Küçükçekmece maçını izlemek için Gebze Şehir Stadı'na gelen Milli Savunma Bakanı Vecdi Gönül, güvenlik nedeniyle kilitli tutulan kapıda 15 dakika beklemek zorunda kaldı. Aracı ile stad girişine kadar gelen Gönül'e ilk olarak korumaları ve görevli polisler yardım etmek istedi. 
     Kapı görevlisini bulamayan polisler bir taraftan görevliyi ararken diğer yandan önce bir taşla, daha sonra da ellerine geçirdikleri demir çubukla kapının kilidini kırmaya çalıştı. Bunda da başarılı olamayan polisler görevlinin gelmesini beklemek zorunda kaldı. Bu süre içerisinde Bakan Gönül, makam aracında bekledi. 
     Polislerin görevliden aldıkları anahtarla kapıyı açmasının ardından, Bakan Gönül stada 15 dakika bekledikten sonra girebildi. Statta yerini alan Bakan Gönül, 30 dakika maçı seyrettikten sonra taraftarların alkışları eşliğinde stattan ayrıldı. 3'üncü Lig 4'üncü grupta mücadele eden takımların maçında, grupta lider olan Gebzespor, Küçükçekmece'yi 4-0 yendi. 
     
</TEXT>
</DOC>
