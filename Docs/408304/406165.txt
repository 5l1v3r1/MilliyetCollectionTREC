<DOC>
<DOCNO> 406165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/guncel/gun05.html </URL>
<DATE> 2005/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
7 kahramanın biri Pamuk 
</HEADLINE>
<TEXT>


"The Independent" edebiyat ve yayıncılık dünyasında belirlediği yılın 7 kahramanı arasına yazar Orhan Pamuk'u da kattı 

LONDRA Milliyet 

Yazar Orhan Pamuk, İngiliz "The Independent" gazetesince "Yılın Kahramanları" arasında gösterildi. Gazete, edebiyat ve yayıncılık dünyasında belirlediği 7 kahraman arasına aldığı Pamuk'un hakkında açılan dava için de, "Türkiye'nin AB'ye katılma şansına zarar verebilir" yorumunu yaptı. 
"Yılın Kahramanları" listesinde Pamuk'a ilk sırayı veren gazete, Türk yazarın 2003'te Impac Ödülü'nü aldığını, bu yıl da hem gazetenin yabancı edebiyat eserleri dalında, hem de roman dışı alanda Samuel Johnson ödülüne aday olduğunu hatırlattı. 
Pamuk hakkındaki davanın ilk duruşmasıyla ilgili olarak, "Pamuk, üç yıl hapis cezasıyla karşı karşıya bulunan birkaç aydından biridir. Diğer üye devletlerdeki ifade özgürlüğü, Türkiye'de de olmalı. Aksi bir durum Türkiye'nin AB'ye katılma şansına zarar verebilir" diye yazdı. "Kahramanlar" arasında ifade özgürlüğü için verdiği mücadele nedeniyle PEN'i de sayan The Independent, "Kahramanlar" grubuna 30 milyon kitabı satılan, çocuk kitapları yazarı Jacqueline Wilson ve göçmenlerin deneyimlerinin dile getirildiği kitapları ile ünlenen Andrea Levy'yi de dahil etti. 





</TEXT>
</DOC>
