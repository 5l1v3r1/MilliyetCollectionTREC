<DOC>
<DOCNO> 403210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/dunya/adun.html </URL>
<DATE> 2005/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Irak'a ilk adım 
</HEADLINE>
<TEXT>


Yarın düzenlenecek genel seçimler, Irak'ın Saddam sonrası siyasi portresini ortaya çıkaracak. Ocakta yapılan ilk seçimleri boykot eden Sünniler, bu kez İslam Partisi ile yarışıyor 

DIŞ HABERLER SERVİSİ 


Iraklılar, ABD müdahalesi sonucu Saddam Hüseyin'in devrilmesiyle başlayan süreçte ve 15 Ekim'de referandumla kabul edilen yeni anayasa çerçevesinde yeni meclisi belirlemek için yarın bir kez daha sandık başına gidiyor. 
BM'den destek alan "bağımsız" seçim kurulunun gözetiminde nispi temsil esasına göre yapılacak seçimde 4 milyonu Bağdat'ta olmak üzere yaklaşık 15 milyon seçmen oy kullanabilecek. Yeni oluşacak mecliste 275 milletvekili olacak. 7 bin aday arasından belirlenecek milletvekilleri 4 yıllığına seçilecek. Seçimde 18 vilayet, nüfuslarına oranla milletvekili çıkaracak. Sistemin, şimdiki mecliste yeterince temsil edilemeyen Sünni Arapların lehine olduğu belirtiliyor. Ocak ayında yapılan ilk seçimleri boykot yüzünden kaybeden Sünniler, bu kez İslam Partisi ile yarışa katılıyor. Seçimlerde yarışacak 21'den fazla ittifakın 5'i etnik ya da dini temel üzerine oturuyor. 

Kadınlar yüzde 25 
Milletvekili olabilmek için en az 30 yaşında olmak gerekiyor. Silahlı kuvvetler mensupları, mahk miyeti bulunanlarla Saddam Hüseyin döneminde Baas Partisi'nde önemli görevler üstlenmiş olanlar aday olamıyor. 
Irak'ın yeni anayasasına göre, meclis üyelerinin yüzde 25'i kadınlardan oluşacak. Bu nedenle her listedeki 3 adaydan birinin kadın olması gerekiyor. Sonuçların, ancak seçimlerin üzerinden birkaç gün geçtikten sonra alınması bekleniyor. Sonuçlar açıklandıktan sonra, cumhurbaşkanı, birinci parti ya da bloktan hükümeti kurmasını isteyecek. Yeni meclis, devlet başkanı ve 2 yardımcısını seçecek. 

Türkiye'deki Iraklılar sandık başında 

ANKARA Milliyet 

Irak seçimleri için Türkiye'nin de aralarında olduğu 15 ülkede oy verme işlemi dün sabah başladı. Dışişleri Bakanı Abdullah Gül, Türkmenler başta olmak üzere tüm Irak vatandaşlarına oy vermeleri çağrısında bulundu. Iraklı seçmenler, Türkiye genelinde Ankara ve İstanbul'da toplam 4 merkezde, 3 gün boyunca 07.00 - 19.00 saatleri arasında oy kullanabilecek. 
Bu çerçevede, Iraklı seçmenler, Ankara'da Milli Kütüphane'de sabah erken saatlerden itibaren oy kullanmaya başladı. Seçmenler, İstanbul'da ise Oruçgazi, Mecidiye ve Moda ilköğretim okullarında oy verebilecek. 

Sınırlar kapatıldı 

Yarınki seçimde sandıklar 07.00'de TSİ 06.00 açılacak ve 17.00'de TSİ 16.00 kapanacak. 6 bin seçim merkezinde oy kullanılacak. Bağdat Havaalanı, bugünden itibaren 3 gün boyunca kapalı olacak. Ülkenin kara sınırları da bugünden itibaren 17 Aralık'a kadar kapatılacak. İsyan merkezlerinden Ramadi ve Musul'da 2 Aralık'ta, 30 günlük olağanüstü hal ilan edildi. Irak genelinde dünden itibaren 5 gün resmi tatil ilan edildi. Bu süre içinde yerel saatle gece 22.00'den sabah 06.00'ya kadar sokağa çıkma yasağı uygulanacak. Yarın araçların trafiğe çıkması ve sivillerin silah taşıması yasak. Oy verme yaşı 18. Birden fazla oy kullanmayı önlemek için oy verenlerin işaret parmağına silinmez mürekkep sürülecek. Ülke 18 seçim bölgesine ayrıldı. 275 sandalyeden 230'u, 18 bölgeye nispi sistemle dağıtılacak. Bağdat, 59 sandalyeyle en fazla milletvekili çıkaracak. 5 milletvekili çıkaracak Mutanna en sonda geliyor. Irak dışındaki seçmenler, Avustralya, Avusturya, İngiltere, Kanada, Danimarka, Almanya, İran, Ürdün, Lübnan, Hollanda, İsveç, Suriye, Türkiye, Birleşik Arap Emirlikleri ve ABD'de oy kullanabilecek. 800'ü yabancı olmak üzere 70 bin bağımsız gözlemci seçimleri izleyecek. 

Seçimde 6 büyük ittifak yarışıyor 

Yarınki seçime gruplar, aralarında ortaklık kurarak katılıyor. Yarıştaki başlıca ortak listeler şunlar 
Abdülaziz Hakim'in Birleşik Irak İttifakı Şii Başbakan İbrahim Caferi'nin Dava Partisi ile Mukteda El Sadr'ın radikal hareketi temsilcilerinin de bulunduğu 17 Şii hareketinden oluşuyor. Bu liste son seçimleri kazanmış ve Büyük Ayetullah Ali Sistani'nin desteğinden de yararlanmıştı. Ayetullah Sistani, bu kez kime destek vereceğini söylemedi. 
Kürt İttifakı Kürdistan Yurtseverler Birliği ve Kürdistan Demokratik Partisi'nden oluşuyor. 
Eski Başbakan İyad Allavi'nin Ulusal Birlik listesi Laik Sünni-komünist Araplar Liberal Sünni Araplarla komünistlerin desteğini alıyor. 
Başbakan Yardımcısı Ahmed Çelebi'nin Ulusal Kongresi Şii Bu liste, ocak seçimlerine Birleşik Şii İttifakı bünyesinde girmişti. 
Uzlaşı Cephesi Sünni İslam Partisi, Halk Konferansı ve Ulusal Diyalog Konseyi gibi Sünni grupları bir araya getiriyor. 
Diğer Türkmenler ve Hıristiyan grupları da değişik çarşaf listelerle seçime katılıyor. 


</TEXT>
</DOC>
