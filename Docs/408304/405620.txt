<DOC>
<DOCNO> 405620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sondun19.html </URL>
<DATE> 2005/12/22/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Türkiye ve Avrupa Birliği için 2005 dönüm noktası oldu 
</HEADLINE>
<TEXT>

     Tarihinin en karanlık ve sorunlu yılını geçiren Avrupa Birliği, bu yıl Fransa ve Hollanda'da Anayasa referandumlarından olumsuz sonuçlar çıkması üzerine, "genişleme", "ortak dış politika ve savunma stratejisi", "kamuoyuyla ilişkiler" gibi alanlarda "düşünme süreci" başlattı. 
     Bütçe konusunda yıl boyunca derin bir uzlaşmazlık krizi de yaşayan AB kulislerinde "Brüksel'de deprem", "Fransız ihtilali", "AB'de kaos", gibi ifadeler sürekli yankılandı. 
     Türkiye dosyası, Anayasa referandumları çerçevesinde ve tam üyelik müzakerelerinin başlayacak olması nedeniyle yıl boyunca siyasi gündemde kalırken basın ve kamuoyunda ayrıntılı tartışmalara konu oldu. 
     
     TÜRKİYE İLE İLİŞKİLER 
     Brüksel'de 17 Aralık 2004'te yapılan AB zirvesinde buluşan devlet ve hükümet başkanları, Türkiye ile tam üyelik müzakerelerinin 3 Ekim 2005 tarihinde başlatılmasını kararlaştırmışlardı. 
     Liderler, Ankara'dan, bu tarihten önce, Ankara Antlaşması'nı tüm AB üyelerine ve bu arada Kıbrıs Rum kesimine de uyarlayan protokolü imzalamasını istemişlerdi. Bu gelişmenin, hukuki açıdan Kıbrıs Rum yönetiminin Türkiye tarafından tanınması anlamına gelmeyeceği, ancak bu yönde atılmış bir adım olarak değerlendirileceği özellikle belirtilmişti. 
     Türkiye-AB Gümrük Birliği'nin kapsama alanını genişleten Ankara Antlaşması ek protokolü, AB ve Türkiye tarafından imzalandı. Taraflar, Kıbrıs konusunda tavır belirleyen birer deklarasyonu da belgeye eklediler. 
     Ek protokolün, Ankara'nın imza ve onay sürecini tamamlamasının ardından, Gümrük Birliği'nin kapsama alanı AB'ye 2004'te katılan 10 yeni üyeyi Kıbrıs Rum kesimi, Çek Cumhuriyeti, Estonya, Macaristan, Letonya, Litvanya, Malta, Polonya, Slovakya ve Slovenya içine alacak. TBMM ve Avrupa Parlamentosu'nun onayları bekleniyor. 
     
     KIBRIS SIKINTISI 
     Kıbrıs sorunu çözülmeden ve adada yapılan referandumlarda, Türk tarafının Annan planını kabul etmesine, Rumların ise reddetmesine rağmen, Kıbrıs Rum kesimini bünyesine almak durumunda kalan AB, bu çerçevede sıkıntılı günler yaşadı, ancak Rum kesimine desteğini sürdürdü. Rumlar, AB'nin referandum öncesi ve sonrası Kıbrıslı Türklere verdiği sözleri yerine getirmesini yıl boyunca engellediler. Bu durum, kurumun itibar yitirmesine yol açtı. 
     AB Komisyonu'nun, 7 Temmuz 2004'ten beri Kıbrıslı Türklerin izolasyonunu sona erdirmek için açıkladığı kapsamlı öneriler yıl sonuna kadar rafta kaldı. 
     
     GÜVEN SARSINTISI 
     AB'nin haziran zirvesinde, AB Dönem Başkanı Lüksemburg Başbakanı Jean-Claude Juncker, AB'nin derin bir krize girdiğini açıkladı. AB 2007-2013 bütçesi konusunda uzlaşmaya varılamadı. 
     Juncker, uzlaşma için "siyasi irade olmadığını", "farklı Avrupa zihniyetlerinin çarpıştığını" belirterek, "Olup bitenlere acıklı bir şekilde bakıyorum. Utanıyorum" diye konuştu. 
     Aralık zirvesinde bütçe krizini zor da olsa aşan AB liderleri 2006'ya kısmen rahatlamış olarak giriyor, ancak AB'nin kamuoyu yoklamalarını yapan kurumu "Eurobarometre", AB'de güven sarsıntısı olduğunu ısrarla bildiriyor. 
     Eurobarometre, AB'ye üye ve aday olan ülkelerde yapılan kapsamlı bir kamuoyu yoklamasının sonuçlarını açıklarken, AB'lilerin sadece yüzde 47'sinin "pozitif imaj" görüşünü savunduğunu, bu oranın İngiltere, Finlandiya ve Avusturya gibi ülkelerde yüzde 30'un altında kaldığını bildirdi. 
     Veriler, Türk kamuoyu gözünde de AB'nin sürekli itibar kaybettiğini gösterdi. 
     AB vatandaşlarının AB kurumlarına güveninde de önemli düşüş kaydedildiğini bildiren Eurobarometre, AB Komisyonu'na güven oranının bir yılda yüzde 6 azalarak yüzde 46'ya düştüğünü, Avrupa Parlamentosu'na güveninse yüzde 5 azalarak yüzde 52 düzeyine indiğini belirtti. 
     AB vatandaşlarının genişlemeye verdiği destek yüzde 'ten yüzde 50'ye inerken, Türkiye'nin katılımına karşı olanların oranı yüzde 52, bu katılımdan yana olanların oranı yüzde 35, görüş bildirmeyenlerin oranıysa yüzde 13 olarak belirlendi. 
     AB'lilerin ortak para birimi avroya verdikleri desteğin de bir yılda yüzde 63'ten yüzde 59'a indiği bildirildi. 
     
     AVRUPA PARLAMENTOSU 
     Türkiye tartışmaları AB kamuoyunu etkilerken, Avrupa Parlamentosu boş durmadı. 
     Avrupa Ermeni Federasyonu, Brüksel'de Avrupa Parlamentosu'nda, "Türkiye değişti mi " adı altında bir konferans düzenledi. 
     Avrupa Parlamentosu Hıristiyan Demokrat Grup EPP ve Avrupa Parlamentosu Başkan Yardımcısı Ingo Friedrich'in desteğiyle yapıldığı belirtilen konferansa, bazı parlamento üyelerinin yanı sıra Batı Avrupa'daki Ermeni lobisinin önde gelen isimleriyle bir kısım Türkiye karşıtı militan katıldı. 
     Türk tavır ve görüşlerinin anlatılmadığı toplantıda Türkiye'nin AB'ye katılımına karşı ve sözde soykırım iddialarını destekleyen kişiler konuşturuldu. 
     Avrupa Parlamentosu'nda, Sol Birlik Grubu GUE öncülüğünde, "AB-Türkiye Sivil Komisyonu" EUTCC tarafından, "AB, Türkiye ve Kürtler Hakkında İkinci Uluslararası Konferans" adı altında düzenlenen geniş katılımlı bir toplantıda da "Kürt sorunu" tartışıldı, bu çerçevede terör örgütü yandaşları da görüş bildirdi. 
     
     MÜZAKERE ÇERÇEVE BELGESİ 
     AB'nin yürütme organı olan Komisyon, karar organı Konsey'den aldığı talimat üzerine, Müzakere Katılım Belgesi'ni hazırlayarak üye ülkelerin onayına sundu. 
     Komisyon üyesi Olli Rehn, bu dönemde yaptığı açıklamada, Türkiye'nin "çok katı koşulları" yerine getirmesi çerçevesinde katılım müzakerelerinin 3 ekimde başlayacağını, "çok zorlu ve uzun bir sürecin" söz konusu olacağını, 2014'ten önce katılım öngörülemeyeceğini, müzakerelerin sonucunun garanti edilmediğini, bu müzakerelerin Komisyon önerisi veya üye ülkelerin üçte birinin talebi üzerine, Konsey tarafından askıya alınması olasılığı bulunduğunu belirtti. 
     Müzakere sürecinin, müzakere sonucu kadar önemli olduğunu söyleyen Rehn, bu süreçte Türkiye'ye Kopenhag kriterlerine tam uyum ve reformları uygulama şansı verileceğini, hedefin tam üyelik olduğunu, ancak bu sonucun garanti edilemeyeceğini ifade etti. 
     Rehn, katılım müzakerelerinin Hükümetlerarası Konferans çerçevesinde, "25 artı 1" formülüyle yapılacağını ve son sözü Komisyon'un değil, AB üyesi devletlerin söyleyeceğini hatırlatarak, AB üyesi Rumların etkili olacaklarını ima etti. 
     AB ülkeleri, Müzakere Çerçeve Belgesi'ni onaylamakta zorlandılar. Rumların çeşitli baskıları yanı sıra Avusturya'nın belgeye "imtiyazlı ortaklık" seçeneğine ilişkin ifadeler sokturmak istemesi sorun yarattı. Belge, son anda onaylandı. 
     
     TARİHİ KARAR 3 EKİM'DE ÇIKTI 
     Türkiye'nin Avrupa Birliği'ne katılım müzakereleri, 3-4 ekim gecesi, Lüksemburg'da, hararetli saatlerden sonra resmen başlatıldı. 
     AB Komisyonu Başkanı Jose Manuel Barroso, Türkiye ile müzakerelerin adil bir şekilde yapılacağı garantisini verdiğini açıkladı. 
     "Bugün, AB-Türkiye ilişkilerinde bir dönüm noktası yaşıyoruz" diyen Barroso, "Avrupa'da da, Türkiye'de de faal bir şekilde desteklememiz gereken, istikrarlı, modern ve demokratik bir Türkiye'dir. Bu nedenle müzakereleri başlatıyoruz" şeklinde konuştu. 
     Barroso, Türkiye'yi AB'ye tam üyeliğe taşıyacak yolun uzun ve zorlu olacağını belirterek, "Elbette, tam üyelik, tüm diğer aday ülkeler için olmadığı gibi, Türkiye için de otomatik veya garanti değildir" dedi. 
     Müzakerelerin adil ve ciddi olması gerektiği üzerinde duran Barroso, AB Komisyonu adına bunun garantisini verdiğini belirtti. 
     "Kulübe girmek için" Demokrasi, insan hakları ve hukuk devleti ilkelerine uyması beklenen Türkiye'ye diğer bütün aday ülkelerle aynı muamelenin yapılması gerektiğini söyleyen Barroso, "Avrupa Türkiye'yi daha iyi tanımayı öğrenmelidir. Türkiye, tam üyelik konusunda son sözü söyleyecek olan Avrupalıların kalplerini ve zihinlerini kazanmalıdır" dedi. 
     AB Komisyonu'nun genişlemeden sorumlu üyesi Olli Rehn de, Türkiye ile tam üyelik müzakerelerinin başlatılmasını "tarihi bir karar" olarak nitelendirdi. 
     Kıbrıs sorunu konusunda AB deklarasyonunun çok net olduğunu söyleyen Rehn, "Kıbrıs Cumhuriyeti"nin tanınmasının katılım sürecinin bir parçası olduğunu, bu sorunun müzakereler sırasında hassasiyetle izleneceğini, tarafların çözüm için cesaretlendirileceğini anlattı. 
     
     AB KATILIM ORTAKLIĞI BELGESİ 
     AB Komisyonu, müzakerelerin başlamasının ardından, 9 kasımda onayladığı ve açıkladığı Katılım Ortaklığı Belgesi'nde KOB , AB'ye katılım sürecinde Türkiye'den öncelikli beklentilerini yansıttı. 
     Daha etkili ve saydam bir kamu yönetimi için gerçekleştirilen reformların sürdürülmesi, ulusal güvenlik politikalarında sivil kontrol ve denetimin sağlanması, savunma alanında ve askeri politikada parlamento etkinliğinin artırılması, Yargı Gücü'nün bağımsızlığının tam güvence altına alınması, yolsuzluklara karşı mücadelenin sürdürülmesi gibi öncelikli beklentilerini sıralayan AB, insan hakları ve azınlıklar konusuna da ayrıntılı yer verdi. 
     İşkenceye karşı mücadelenin sürdürülmesi, temel insan hak ve özgürlüklerinin sağlanması, toplantı, dernekleşme ve fikir özgürlüklerinin güvence altında tutulması, dini azınlık haklarını koruyacak yasalar çıkarılması ve bu azınlıkların mallarının satışlarının durdurulması, kadın hakları alanında daha sağlıklı gelişmeler için yasal önlemler alınmasının sürdürülmesi gibi unsurlar üzerinde duran AB, sendikal haklara verdiği önemin de altını çizdi. 
     KOB'da doğu ve güneydoğu bölgelerine özel bir bölüm ayıran Komisyon, bölgesel eşitsizliklerin giderilmesi için çaba harcanmasını isterken güneydoğu bölgesindeki güvensizlik ortamından zarar görenlerin tazmin edilmesi önerisini de getirdi. 
     Kıbrıs sorunun çözümüne ilişkin destek ve çabaların sürdürülmesini isteyen AB, Ankara Antlaşması'nın ek protokolünü imzalayan Türkiye'nin, bu protokolün yükümlülüklerini "Kıbrıs Cumhuriyeti dahil" tüm AB üyesi devletlere karşı yerine getirmesi çağrısında bulundu. 
     AB, Türkiye'den, "Kıbrıs Cumhuriyeti dahil tüm AB üyesi devletlerle ilişkilerini normalleştirmesini", komşularıyla sınır sorunlarını çözmeye yönelik girişimlerini de sürdürmesini istedi. 
     Türkiye'nin ekonomik reformlarını sürdürmesinin önemine de değinilen belgede, özelleştirme programının, tarım sektörü reformunun, SSK reformlarının gerçekleştirilmesi, sağlık ve eğitim alanlarında hizmet düzeyinin artırılması için çaba harcanması çağrısında bulunuldu. 
     
     YAVAŞLAMA TARTIŞMASI 
     AB Komisyonu'nun genişleme raporlarının onaylanması ve açıklanmasından sonra bir basın toplantısı düzenleyen Rehn, Türkiye konusunda yaptığı değerlendirmede, Türkiye'nin İlerleme Raporu'nda, bu ülkede derin reformlar gerçekleştirildiğine işaret edildiğini, Kopenhag siyasi kriterlerine uyumun sürdüğünü söyledi. 
     Rehn, reformların pratik uygulanmasında bu yıl bir yavaşlama hissedildiğini de söyleyerek, yeni çabalar gereğinden söz etti. 
     Olli Rehn, Türkiye'nin ekonomide kaydettiği ilerlemelerin AB Komisyonu tarafından "selamlandığını" da sözlerine ekledi. 
     Türkiye'nin özellikle insan hakları konusunda AB değerlerine tam uyarak, ülkenin her yerinde ve her sektörde gerçek bir hukuk devleti olması beklentisini aktaran Rehn, insan haklarına ilişkin değerlerin pazarlık konusu edilemeyeceği mesajını Türk hükümetine ve kamuoyuna verdiğini belirtti. 
     Rehn, Kıbrıs sorununun AB'ye katılım konusundan bağlantısız olduğunu ifade ederken, "Biz tam üyelik müzakerelerini başlatarak sözümüzde durduk, Türkiye'den de sözlerini tutmasını bekliyoruz" dedi ve Türk limanlarının Rum gemilerine açılması, Türkiye tarafından imzalanan Ankara Antlaşması ek protokolünden kaynaklanan yükümlülüklerin yerine getirilmesi beklentisi üzerinde durdu. 
     
     TÜRKİYE-AB TARAMA SÜRECİ 
     Türkiye-AB katılım müzakereleri kapsamında tarama toplantıları süratle başlatıldı. 
     Tarama sürecinin 2006 ilkbaharında tamamlanması ve müzakerelere somut geçiş yapılması öngörülüyor. 
     İlk aşamada, yılın son iki ayında "Bilim ve Araştırma", "Eğitim ve Kültür", "Kamu alımları", "Rekabet politikası", "Yerleşme hakkı ve hizmetlerin serbest dolaşımı", "Sermayenin serbest dolaşımı" ve "Tarım" gibi dosyalar heyetlerce ele alındı. 
     Bu süreçte Brüksel'e gelen Devlet Bakanı ve Başmüzakereci Ali Babacan, çeşitli mesajlar aktardı. 
     Babacan, Türkiye'nin güneydoğu bölgesindeki sorunlara önem verdiğini söyleyen AB'nin, bu sorunların çözümüne destek amacıyla terörizme karşı mücadeleye katılması gerektiğini söyledi. 
     Konuşmalarında Türkiye'de son üç yıldır gerçekleştirilen reformları ve bunların olumlu yansımalarını anlatan Ali Babacan, bir "sessiz devrim"den söz edildiğini, Kopenhag kriterlerine uyum girişimlerinin mecburiyetten değil, Türk halkı için gerekli olduğundan yapıldığını, kazanımların da çok olduğunu belirtti. 
     Ekonomik reformlar, üretim ve ihracat artışı, turizm girdilerindeki gelişmeler hakkında bilgiler vererek Türk ekonomisinin kazandığı güvene işaret eden Babacan uyum için zamana ihtiyaç olduğunu, AB'nin bazı eleştirilerinin haklı bulunduğunu, bazılarınınsa kabul edilemeyeceğini söyledi ve Yargı Gücü'nün bağımsızlığına işaret etti. 
     Güneydoğu konusuna girerek, bölgede terörizm yüzünden on binlerce can kaybı verildiğini hatırlatan Babacan, istikrar ve güvenlik olmadıkça özel sektör yatırımının bu bölgeye yanaşmadığını ve yanaşmayacağını anlattı. 
     Babacan, PKK'nın AB ve ABD tarafından terör örgütü olarak tanındığını, Türkiye'nin terörizme karşı mücadelede AB'den daha çok ve daha ciddi destek istediğini ve beklediğini, aksi takdirde güneydoğuya istikrar ve güvenlik taşınamayacağını belirttikten sonra, Avrupa ülkelerinden yayın yapan ve terörizme destek veren bazı televizyon kanallarının temsilcilerinin Avrupa Parlamentosu koridorlarında görüldüklerine dikkati çekti. 
     "Türkiye 3 ekimden sonra yeni bir döneme girdi. Artık sadece AB'ye aday değil katılımcı ülke statüsünü kazanmış oldu" diyen Babacan, şunları söyledi 
     "Bu çok önemli bir aşamadır. Artık AB müktesebatını üstlenmek için çok ciddi çalışmaların başlatıldığı bir dönemdeyiz. Bu dönemin üç ayağı olacak. Birinci ayak siyasi kriterlerle ilgili olan çalışmaları içerecek. Kopenhag siyasi kriterlerinin yasal düzenlemesi ve uygulaması açısından dikkatli bir şekilde takip edileceği bir alan olacak. İkinci ayak, müktesebatın üstlenilmesinden oluşan çalışmaları içerecek. Tarama çalışmaları ve her fasıl için başlayacağımız fiili müzakereleri içeren çalışmalar söz konusu olacak. Üçüncüsü ise iletişim ayağı olacak. Neler yapıyoruz, niçin yapıyoruz halkımıza anlatmak, Türkiye'de olup bitenleri ve Türkiye'nin gerçeklerini Avrupa kamuoyuna anlatmak..." "İletişim ayağının dış boyutu çok önemli olacak" diyen Babacan, "Ülke ülke, bölge bölge, nakış işler gibi çalışacağız. Bazı ülkelerde referandumlar yapılacak. İşte o zaman Türkiye'yi seven, tanıyan, isteyen kitlelere ihtiyacımız olacak. O referandumlarda Türkiye'ye 'evet' diyecek kişiler üzerinde şimdiden çalışmamız gerekiyor" şeklinde konuştu. 
     
     2006 İÇİN YOĞUN GÜNDEM 
     Tarama sürecinin tamamlanmasının ardından tam üyelik müzakerelerine gerçek anlamda başlayacak olan Türkiye, AB kamuoyuna kendini tanıtma ve anlatma mücadelesini de 2006'da yoğunlaştıracak. 
     Yıl başında AB Dönem Başkanlığı'nı İngiltere'den devir alacak olan Avusturya'nın sıcak olmayan yaklaşımının bazı sorunları beraberinde getirebileceği ifade ediliyor. 
     Kıbrıs sorunu gündemde kalırken, KKTC Türklerine karşı hiçbir sözünü tutamayan AB kanadının sıkıntıları aşmak için 2006'da hangi adımları atacağı, Rum kesiminin olumsuz tavrını nasıl değiştireceği merak konusu oluyor. 
     
</TEXT>
</DOC>
