<DOC>
<DOCNO> 401059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sonsiy15.html </URL>
<DATE> 2005/12/06/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Baykal Adnan Hoca'nın yargıyı parmağında oynattığı tabloya dur demeli 
</HEADLINE>
<TEXT>

     CHP Genel Başkanı Deniz Baykal, "Türkiye’de, Adnan Hoca’nın yargıyı parmağında oynatabildiği bir adalet tablosuna artık ’dur’ demek, kaçınılmaz hale geldi" dedi. 
     Baykal, CHP TBMM Grubu’nda yaptığı konuşmada, Türk kadınına 71 yıl önce seçme ve seçilme hakkı verildiğini anımsatarak, Avrupa’daki derin siyasi kimlik bunalımına ve Ortadoğu’nun feodal geleneklerinin egemen olduğu coğrafyaya rağmen bu hakkın verilmesinin çok büyük önem taşıdığına işaret etti. 
     TRT’de geçen ay önce yayınlanan bir programda, "Kadın, yaşamak için çalışmak mecburiyetinde değildir" denildiğini belirten Baykal, bununla, "Kadının yeri, dört duvar arasıdır" anlayışının dile getirildiğini öne sürdü. Baykal, şunları söyledi 
     "2005’teki anlayışa bakın, 1934’te Mustafa Kemal ve arkadaşlarının o büyük kararına bakın. Onların tercih yapması için AB ya da herhangi bir otorite talimat vermiş değildir. Ne yapması gerektiğini sormuyor. Mustafa Kemal, bildiği doğruyu kendisi ilan ediyor ve yapıyor." Malatya’daki ishal vakalarına da değinen Baykal, Belediye Başkanı’nın bu olay karşısında "sorumsuzluk" gösterdiğini kaydetti. 
     Baykal, "Bu tür olaylar hafif vakalardır" yaklaşımının, "klasik, laubali, bilimsellilikten ve halk sağlığından uzak yönetim tavrını" ortaya koyduğunu söyledi. 
     -"BUNDAN SONRA DURMAK YOK"- CHP Genel Başkanı Baykal, Cuma günü yaklaşık 50 milletvekiliyle Kayseri’ye gideceklerini dile getirerek, "Seçim bekliyoruz, bundan sonra durmak yok" dedi. Gelecek seçimin, Türkiye için bir yaşam ve kader seçimi olacağını belirten Baykal, seçimlere, görevlerini tam olarak yapmış şekilde girmek istediklerini anlattı. 
     Ankara’da esnafla da bir araya geleceklerini, sanayi bölgelerini, Siteler’i ziyaret edeceklerini kaydeden Baykal, " Haliniz nicedir 
     diye soracağız. Dükkanlarının karşısında CHP milletvekillerini görecekler" diye konuştu. 
     
     "ADALETE GÜVENİYORUM" 

     Baykal, Yüzüncü Yıl Üniversitesi Rektörü’nün, önümüzdeki günlerde yargılanacağını anımsatarak, sağlam hukuk birikiminin bir kenara bırakılıp, bu durum karşısında seyirci kalınmasının güç olduğunu kaydetti. Baykal, olayın, her türlü soğukkanlılığı zorlayacak aşamaya geldiğini söyledi. 
     Hukukun, adaletin sorgulanma aşamasına geldiğini öne süren Baykal, adaletin, toplumun en temel dayanağı olduğuna dikkati çekti. Baykal, sözlerini şöyle sürdürdü 
     "Adalet, küçük siyasi hesapların, intikam duygularının, ideolojik tavırların gereği olarak kullanılırsa, tahribat sizi, sizin ölçülerinizi aşan düzeyde ortaya çıkar. Türkiye, bunun bedelini ağır öder. Hepimiz kendimizi frenliyoruz. Van’da da hakimlerin olduğunun ortaya çıkmasını bekliyoruz. Siyasetçilere rağmen Van’da da hakimlerin olduğunun ortaya çıkmasına ihtiyaç var. 
     Adnan Hoca, yargı mekanizmasını yıllarca oyaladı, savsakladı, etkisizleştirmeyi başardı, koca Türkiye’nin gözü önünde. Bu konuda mücadele eden bir hanım ne kadar acı şeyler söyledi. 
     Türkiye’de Adnan Hoca’nın yargıyı parmağında oynatabildiği bir adalet tablosuna artık ’dur’ demenin kaçınılmaz hale geldiğini ifade etmek istiyorum. Hükümetin, bu konuyu çığırından çıkarabilecek yaklaşımlardan bir an önce uzak durması gerekiyor. Her türlü baskıya rağmen direnecek olan hakimlere, yargıçlara, adalete güveniyorum." Baykal, Başbakan Recep Tayyip Erdoğan’ın Avustralya ve Yeni Zelanda’ya yaptığı geziyle ilgili olarak, "Türkiye’nin karşı karşıya bulunduğu acı gerçeklerin örtbas edilmesini, ne Maori savaşçıları ne Haka dansı ne de Hongi selamlaşması örtbas edebilir, Türkiye’nin dikkatinden kaçırabilir" diye konuştu. 
     Baykal, partisinin grup toplantısında, Kıbrıs konusundaki gelişmelere değinirken, Türkiye’nin bir kez daha bu konuda büyük bir hayal kırıklığına sürüklendiğini söyledi. 
     Türkiye’ye verilen sözlerin anlamını kaybettiğini, vadedilenlerin gerçekleştirilmeyeceğinin artık ortaya çıkmaya başladığını savunan Baykal, AB Komisyonu’nca kabul edilen ve KKTC’ye ticaret olanağı getirecek olan tüzüğün değerlendirilmesinin ertelendiğinin de önümüzdeki günlerde açıklanacağını ifade etti. 
     Deniz Baykal, "Bu, Rumların bu konudaki mücadelelerinin bir kez daha başarıya ulaştığını göstermektedir. Yani AB’ye meydan okuyan, Annan Planı’na ’hayır’ diyen Rumlar, bize vadedilenlerin de gerçekleştirilmesini engelleyecek bir etkinliği sergileyebilmişlerdir" dedi. 
     KKTC Parlamentosu gündeminde, Kıbrıs konusunda KKTC ve Türkiye’nin bugüne kadar izlediği politikada çok önemli değişikliğe yol açacak bir yasa tasarısı bulunduğuna dikkati çeken Baykal, tasarının, 1974 öncesinde Rumlardan kalan ve kimseye tahsis edilmemiş gayrimenkul ya da menkullerin doğrudan doğruya Rumlara iadesini öngördüğünü kaydetti. 
     Baykal, şöyle devam etti 
     "KKTC’nin denetimi altında bulunup da şimdiye kadar tahsis edilmemiş olan gayrimenkul ve menkuller, KKTC’nin kendi iradesi, kararıyla teslim edilecek. Buraya ayrıca bir soru işareti koymak gerekiyor. Kimin iradesi, kimin kararıyla, kimin talimatıyla Bunu araştıracağız, ama görünürdeki manzara, ’biz kendimiz teslim edeceğiz’ diyorsunuz. Neyi teslim ediyorsunuz Maraş’ı teslim ediyorsunuz. 
     Maraş, Kıbrıs görüşmelerinin en temel pazarlık unsurlarından biridir. 
     Şimdi daha müzakereler sonuçlanmadan, Kıbrıs konusunda bir anlaşma söz konusu olmadan, bugünden, tek taraflı olarak Maraş’ı teslim etmeyi öngören bir yasal düzenlemeyi KKTC Meclisi’nde değerlendiriyorsunuz." 
     
     "BAŞBAKAN GÖNLÜNÜ AVUTUYOR" 

     Böyle bir uygulamayı hiçbir gerekçenin haklı çıkaramayacağını ifade eden Baykal, Kıbrıs’ta yıllardan beri izlenen politikadan vazgeçilmesiyle, olumlu bir sonuç alınamayacağını kaydetti. 
     Baykal, hiçbir ülkenin bu kadar ağır bir teslimiyet noktasına sürüklenmediğini, Türkiye’nin Girit’i bile daha anlaşılabilir nedenlerle kaybettiğini savunarak, bu düzenlemeyle, Loizidu Davası gibi davaların önlenmesinin de söz konusu olamayacağını söyledi. 
     Baykal, sözlerini şöyle sürdürdü 
     "Çok büyük hatalar yapılıyor. Türkiye’ye verilen sözlerin tutulmayacağının ortaya çıktığı noktada, Katma Protokol’ün TBMM’de görüşülmesinin istendiği, Türk havaalanı ve limanlarının Rum uçaklarına açılmasının beklendiği bir noktada, biz çıkıp tek taraflı bir iradeyle, ’Bunun üzerine bir de Maraş’ı versek alır mısınız ’ diyoruz. 
     Herkes şunu bilsin ki bu gerçeklerin ve Türkiye’nin karşı karşıya bulunduğu diğer acı gerçeklerin örtbas edilmesini, ne Maori savaşçıları ne haka dansı ne de hongi selamlaşması örtbas edebilir, Türkiye’nin dikkatinden kaçırabilir. Sayın Başbakan’ın bu selamlaşmalarını, Maouri savaşçılarını zevkle izlemesini, Haka dansı gösterilerini, hepsini anlayışla karşılıyorum, helal olsun, hakkıdır. 
     Ama Kıbrıs’ı, Türkiye’nin terör sorununu, vergi konusundaki haksızlıkları, Türkiye’nin kaynaklarının ona buna peşkeş çekilmesini unutturması söz konusu değildir. Bunları yakından izlemeye devam edeceğiz. Başbakan orada gönlünü avutuyor, Türkiye burada kan ağlıyor" 
     
     "OFER-HARİRİ İNDİRİMİ" 

     Deniz Baykal, konuşmasında vergi oranlarında yapılacak indirime de değindi. Yapılacak düzenlemenin ücretlileri kapsamadığına, Kurumlar Vergisi oranında indirim yapılırken, yatırım teşviki uygulamasına son verildiğine dikkati çeken Baykal, bu nedenle toplam vergi yükünde bir değişikliğin söz konusu olmayacağını söyledi. 
     Yatırım teşviki uygulamasından vazgeçilmesinin, yeni yatırımları, dolayısıyla da istihdamı olumsuz etkileyeceğini ifade eden Baykal, uygulamanın, Telekom gibi büyük kuruluşları satın alan şirketlerin yararına olduğunu savundu. Baykal, "Merak ediyorum, böyle bir vergi düzenlemesi yapılacaksa, bu, o kuruluşlar satılmadan yapılsaydı. Niçin böyle bir kıyak, bu kuruluşlar satıldıktan sonra yapılıyor. Bu, kurumlar vergisi indirimi değil, Ofer-Hariri indirimidir" diye konuştu. 
     Deniz Baykal, küçük ve orta ölçekli işletmelere sağlanan avantajlar ortadan kaldırılırken, özelleştirmeyle ülkenin temel kuruluşlarını satın alan çoğu yabancı kuruluşlara avantaj sağlandığını ifade ederek, "Bunlar, Hariri ve Ofer’in taşıyla, KOBİ’lerin kuşlarını vuruyor" dedi. 
     Baykal, Türkiye’nin AB’ye üyelik sürecinde yaşanan gelişmelerin, ülke bütünlüğünü bozma noktasına geldiğini öne sürerek, "Türkiye AB’ye girmek isterken kendi birliği tehlikeye giriyor, bunun ne anlama geldiği ciddi biçimde düşünülmelidir" dedi. 
     Baykal, partisinin TBMM grup toplantısında yaptığı konuşmada, son günlerde Başbakan Recep Tayyip Erdoğan ile arasında yaşanan "Alt ve Üst kimlik" tartışmalarında Başbakan’a, terör örgütü elebaşı Abdullah Öcalan’dan bugün bir gazetede yer alan açıklamalarıyla büyük destek geldiğini ileri sürdü. 
     Türkiye’nin, gerçek sorunlarını bir kenara bırakarak, Başbakan tarafından ortaya atılan "etnik kimlik" meselesini tartışmaya başladığını belirten Deniz Baykal, Türk devletinin bir tane milleti olduğunu ve bu siyasi topluluğun adının Türk milleti olduğunu yineledi. 
     
     "KUŞAKLAR BOYU ACISI ÇEKİLECEK" 

     Milletin adının Türk olmasının alt kimliği etkilemeyeceğini ve bu süreçte, sürüden kopmanın, ayrışmanın hiç kimseye bir yarar sağlayamayacağını ifade eden Baykal, sözlerini şöyle sürdürdü 
     "Hepimiz biriz, birbirimize muhtacız, bu birliği bozmayalım diyoruz. Bakın Irak örneği ortada, bu yaklaşımların ülkeye ne acılar yaşattığını yakın zamanda en acı örnekleriyle gördük. 
     Biz kimlik ve millet tartışmalarına girdiğimizde bundan kim kazanacak, kimse kazanmayacak, herkes kaybedecek. Kuşaklar boyu bu tartışmalar sonunda yaşanacakların acısı çekilecek. Bakın biz bir imparatorluktuk, yaşanan etnik kimlik tartışmaları sonunda bir ulus devlet olarak ortaya çıktık. Yeniden böyle bir tartışmaya girersek ortaya ne çıkacak. Bu tartışma ulus devleti nereye götürecek. Götürsün mü Götürmesinde yarar var mı 
     Bundan yarar sağlayacaklar elbette vardır. Sevr de böyle bir yaklaşım değil miydi Ama Mustafa Kemal ve arkadaşları bu oyunu bozdu. 
     Türkiye, satranç masasına konmuş büyük projelere kurban edilmek için hesaplar yapılıyor ve ne yazık ki bu hesaba bilerek ya da bilmeyerek koca koca adamlar alet oluyor." Türkiye’yi 19. yüzyıl kavgalarına sürüklemeye kimsenin hakkı olmadığını belirten Baykal, 15 yılda yaşanan silahlı çatışmalarda 30 bin vatan evladının ovada ve dağda hayatını yitirdiğini söyledi. Çok ağır bedeller ödenen bu dönemin yeniden diriltilmeye çalışıldığını ve bundan büyük kaygı duyduğunu ifade eden Baykal, "bu aşamada yapılması gereken son dönemlerde sergilenen yanlış yaklaşımlardan vazgeçerek bölge insanına her yönden sahip çıkmaktır. Her türlü hak ve özgürlüğünü bir vatandaş olarak ona sağlamak ve ayrılıkçılara karşı çok kararlı bir tutum sergilemektir" dedi. 
     
     "TÜRKİYE BU KADAR ACIYI NİYE ÇEKTİ " 

     İmralı’da cezasını çekmekte olan terör örgütü elebaşının kimlik tartışmalarıyla ilgili olarak yaptığı değerlendirmenin, Türkiye’nin en büyük tirajlı gazetelerinden birisinde yer aldığını ifade eden Baykal, sözlerini şöyle tamamladı 
     "Dünyanın hiçbir yerinde böyle bir durum yaşanmaz. Bu tür yayınlar hiç kuşku yok iyiniyetli yaklaşımlardır. Ama Türkiye bu yaklaşımlarla çok büyük sıkıntılarla karşı karşıya kalacaktır. 
     Öcalan, Başbakan’a hak veriyorum, ben de aynı düşüncedeyim, ve bunu ilk ben söylemiştim diyor kimlik tartışmalarıyla ilgili olarak. 
     Peki sormak lazım, öyleyse Türkiye bu kadar acıyı niye çekti Niye 30 bin evladını yitirdi. Kim ne derse desin Türkiye bu konuda gelmiş geçmiş hükümetleriyle büyük aşamalar kaydetti, Anayasa değişiklikleri yaptı, büyük açılımlarda bulundu. 
     Peki şimdi ne isteniyor İmralı’da çizilen o bayrak neyin bayrağı 
     O konfederasyon neyin konfederasyonu Biz iki milletiz bunu kabul edelim deniyorsa bu bizi nereye götürür Türkiye Cumhuriyeti olarak biz iki milletiz denmek isteniyorsa bu sürecin nerede duracağını kim söyleyebilir. 
     Bakın Başbakanın açıklamaları Türkiye’yi nereye getirdi. İçten ve dıştan böyle bir kuşatma altında, bu konuların bilincinde olmayan bir siyasi kadronun Türkiye’yi yönetmesi bir büyük talihsizliktir. Türkiye AB’ye girmek isterken kendi birliği tehlikeye giriyor. Bunun ne anlama geldiği ciddi biçimde düşünülmelidir. 
     Tüm yaşananları ülkeyi yöneten siyasi kadro sadece seyrediyor. 
     Türkiye’den kaçarak gezilere giderek bu işi çözemezsiniz. Çare Türkiye’dir, çare biziz. Bizi millet yapan tüm etnik değerlerimizle bunu başaracağız ve bu oyunu bozacağız" 
     
</TEXT>
</DOC>
