<DOC>
<DOCNO> 405766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sontur03.html </URL>
<DATE> 2005/12/22/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Başında bıçakla hastaneye geldi 
</HEADLINE>
<TEXT>

     İsmail AKDUMAN- Murat SANDIKÇI SAMSUN, DHA 

SAMSUN'da telefon tamircisi 19 yaşındaki Fatih Güngör, işyerinin önünde tartıştığı 27 yaşındaki Osman Demirci’nin başına kelebek tabir edilen bıçağı sapladı. Başına saplanan bıçakla Samsun Devlet Hastanesi'ne kaldırılarak ameliyata alınan Demirci'nin hayati tehlikesinin bulunduğu bildirildi. 
     Olay bugün akşam saatlerinde halkın en yoğun olduğu İstiklal Caddesi’nde meydana geldi. Cep telefonu tamircisi Fatih Güngör, arkadaşı olduğu ileri sürülen Osman Demirci ile henüz belirlenemeyen bir nedenle işyerinin önünde tartıştı. Tartışmanın kavgaya dönüşmesi üzerine Güngör, cebinde taşıdığı ve kelebek olarak tabir edilen bıçağı çıkarıp çevredekilerin dehşet dolu bakışları arasında arkadaşının başına sapladı. Demirci kanlar içinde yere yığılırken, Demirci, koşarak olay yerinden kaçtı. 
     Kanlar içerisinde yere yığılan ve görenleri şok eden olay sonrası çevredeki esnafın haber vermesi üzerine Osman Demirci, olay yerine gelen ambulansla Samsun Devlet Hastanesi'ne kaldırıldı. Çekilen röntgen sonrası başında bıçakla hemen ameliyata alınan Demirci'nin hayati tehlikesinin bulunduğu bildirildi. 
     Polis, olaydan sonra kaçan Fatih Güngör’ün yakalanması için bölgede geniş çaplı araştırma başlattı. 
     
</TEXT>
</DOC>
