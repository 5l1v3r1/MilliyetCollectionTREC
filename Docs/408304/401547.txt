<DOC>
<DOCNO> 401547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/siyaset/axsiy01.html </URL>
<DATE> 2005/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'de farklı ses 
</HEADLINE>
<TEXT>


AKP'li Koçak, "Partilerde lider patronajı sona ermelidir. Parti içinde muhalefete tahammül edilmelidir. Parti içi demokrasi işletilmezse siyasi partiler kendilerini yenileyemez" dedi 

ANKARA Milliyet 


AKP Balıkesir Milletvekili Turhan Çömez ile Afyonkarahisar Milletvekili Mahmut Koçak'ın AKP grubundaki "parti içi demokrasi" çıkışları, TBMM Genel Kurulu'na da uzandı. Genel Kurul'da konuşan Koçak, seçmenin yüzde 45'inin iradesinin TBMM'ye yansımadığını belirterek, "Partilerde lider patronajının sona ermesini, seçmene tercih hakkı tanınmasını" istedi. Yargıtay Cumhuriyet Başsavcılığı da AKP'de "lider sultası" getiren tüzük hükümlerinin ayıklanması için ihtar verilmesi istemiyle Anayasa Mahkemesi'ne başvurmuştu. 
Başkanı olduğu Politika Merkezi'nin araştırmasıyla AKP'nin oylarının düştüğünün ortaya çıktığını söyleyen Koçak, Genel Kurul'daki konuşmasında da parti liderlerini hedef aldı. Koçak'ı ilk kutlayan kişi de önceki gün AKP grubunda muhalif konuşma yapan Çömez oldu. CHP ve ANAP milletvekilleri de Koçak'ı öperek kutladı. 
Koçak, politika yapmak için parti lideriyle uyumlu çalışmak, ona eleştiri getirmemek gerektiğini belirterek, konuşmasına şöyle devam etti 
"Birinin adamı olmak, siyasette geçer bir yol olarak varlığını sürdürmektedir. Partilerde düşünce ve program değil, liderin kişiliği öne çıkmaktadır. Değişimin zamanı gelmiştir. Seçim öncesinde başka, seçimden sonra başka uygulamalarla, üttük - kazandık oynamıyoruz anlayışıyla siyaset yapmak bu parlamentoya yakışmaz. Eski siyasilerle aynı vebali paylaşmaktan da bizi kurtarmaz." 

Muhalefete tahammül 
Siyasi partiler ve seçim yasalarının Anayasa kadar önemli olduğunu belirten Koçak, şöyle devam etti 
"Demokrasi, bu kanunlar aracılığıyla soluk almakta ve yaşamaktadır. Parti içi demokrasi işler hale getirilmelidir. Muhalefetin varlığını güvenceye alacak mekanizmalar işlemelir. Parti içinde muhalefete tahammül edilmelidir. Parti içi demokrasi işlemediğinden partiler, demokratik yollardan kendilerini yenileyememekte, toplumsal sorunlara yeterli çözüm sunamamaktadırlar. İlişkiler kişiselleşmekte, kamu yararı, ehliyet ve liyakatin yerini menfaat ilişkileri almaktadır. Bu da parti içinde patronaja yol açmaktadır." 

Çömez'e tebrik 

Başbakan Erdoğan'ın yokluğunda, AKP grup toplantısında, benzerine az rastlanır bir muhalefetle, AKP yönetimi ve bakanları eleştiren AKP Balıkesir Milletvekili Turhan Çömez, AKP'li vekiller tarafından yoğun olarak tebrik edildi. Karşılaştığı milletvekillerinden "Çok güzel konuştunuz" diye övgüler alan Çömez'i CHP başta olmak üzere muhalefetten vekiller de kutladı. Çömez'in önümüzdeki günlerde AKP Ankara İl Başkanlığı'nın düzenlediği Siyaset Akademisi'nde ders vererek eleştirilerini sürdüreceği öğrenildi. 


</TEXT>
</DOC>
