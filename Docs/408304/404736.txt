<DOC>
<DOCNO> 404736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sonsiy14.html </URL>
<DATE> 2005/12/19/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Başkentte Lagendijk öfkesi 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, Türkiye-AB Karma Parlamento Komisyonu Eşbaşkanı Joost Lagendijk’in Türkiye’yi hedef alan açıklamalarını esefle kınadıklarını belirterek, "Türkiye’yi ziyaret eden yabancı misafirlerimizden bizim beklediğimiz, Türkiye’nin değerlerine, kurumlarına olabildiğince saygılı olmalarıdır" dedi. 
     Orhan Pamuk davası ile ilgili son günlerde yargılama faaliyetleri konusunda ülkede yaşanan tartışmalara da değinen Adalet Bakanı Cemil Çiçek, bu nedenle Türkiye’ye gelen bazı parlamenterlerin olduğunu dile getirdi. Çiçek, Türk Milleti’nin misafirperver olduğunu, gelen herkese olabildiğince saygı ölçüsü içinde davrandığını anlatarak, "Onların Türkiye’den iyi izlenimlerle ayrılabilmesi için elinden gelen gayreti göstermektedir" dedi. 
     Çiçek, şöyle konuştu 
     "Ancak Türkiye’yi ziyaret eden yabancı misafirlerimizden bizim beklediğimiz, Türkiye’nin değerlerine, kurumlarına olabildiğince saygılı olmalarıdır. Türkiye ile ilgili hiç şüphesiz Avrupa Parlamentosu içinde Türkiye yanlısı bir kısım çalışmaları dolayısıyla tanıdığımız Türkiye-AB Karma Parlamento Komisyonu Eş Başkanı Joost Lagendijk’in açıklamalarını esefle karşıladığımızı, üzüldüğümüz ve kınadığımızı bu vesileyle ifade etmek istiyoruz. 
     Özellikle TSK’yı PKK terör örgütü ile aynı kareye, aynı kefeye koyarak bir değerlendirme yapmış olmasını esefle karşılıyor ve kınıyoruz. Çünkü Türk Ordusu, bu milletin ordusudur, milli bir ordudur. Ve ülkenin en değerli kurumlarının başında gelmektedir. 
     Hükümet olarak şahidizki 3 yılı aşan bir süreden beri, bu hükümetin Türkiye’nin AB üyeliği süreciyle ilgili olarak yaptığı çok önemli gayretler var. TSK, Türkiye-AB ilişkilerinin en iyi şekilde yürütülebilmesi ve Türkiye’nin lehine azami faydanın sağlanabilmesi açısından önemli ölçüde destek vermiştir. Bütün bunlar ortada iken, bunu bir terör örgütü ile beraber değerlendirip, bazı yanlış kareler içine oturtmuş olmasını, Türkiye’yi yeteri kadar tanımadığını ya da kendisine yanlış bir kısım bilgilerin verilmiş olmasından dolayı yanlış bir değerlendirme olarak değerlendirmemiz mümkündür." Çiçek, Türkiye ile ilgili beyanda bulunacakların, ayak üstü, yarım yamalak bilgilerle beyanat vereceklerine, gittikleri ülkenin değerlerine ve kurumlarına saygı ölçüleri içinde değerlendirme yapmalarını tavsiye etti. 
     
     CHP'den Erdoğan'a Lagendijk sorusu "Ordu PKK ile çatışmayı seviyor mu " 

     CHP Antalya Milletvekili Feridun Baloğlu, Başbakan Tayyip Erdoğan'a, AB-Türkiye Parlamento Komisyonu Eş Başkanı Joost Lagendijk'in "Ordu, PKK ile çatışmayı seviyor" sözleri karşısında hükümetten bir açıklama gelmemesinin nedenini sordu. 
     Erdoğan'ın yanıtlaması istemiyle TBMM Başkanlığı'na yazılı soru önergesi veren Baloğlu, Lagendijk'in, "Belediye başkanları, şiddeti kınasın. Aksi halde milliyetçi gruplar ve ordunun istedikleri olur. Nitekim, ordu yine bu bölgede provokasyonlara başladı. Çünkü ordu, PKK ile çatışmayı seviyor. Bu onu güçlü ve önemli kılıyor" sözlerini anımsattı. Baloğlu'nun Erdoğan'dan yanıt istediği sorular şöyle 
     Bu sözlerin kamuoyuna yansımasının üzerinden iki gün geçmesine rağmen Hükümetinizden resmi bir açıklama yapılmamasının gerekçesi nedir 
     AB temsilcilerinin ülkemize gelerek, Türkiye'nin ulusal bütünlüğüne ve Türk Silahlı Kuvvetleri'ne yönelik karşı düşüncelerini ölçüsüz biçimde ifade etmeleri karşısında, sessiz kalarak mı AB'ye tam üyelik hedefine ulaşılabileceğini sanıyorsunuz 
     TSK'nın, ulusal bütünlüğün korunması görevini yerine getirmek için gösterdiği özverili mücadeleyi "provokasyon" olarak niteleyen Joost Lagendijk'in bu tavrına karşılık AB çerçevesinde ne tür bir girişimde bulunacaksınız 
     
     ANAP "Özür dilesin" 

     ANAP Genel Merkezi'nden yapılan yazılı açıklamada da Lagendijk'in sözlerinin "had aşmak ve kendini bilmezlik" olduğu belirtilerek, "Lagendijk, terör eylemleri konusunu bölgesel siyasetin satranç tahtasındaki bir oyun gibi görebilir, ama bu millet terörle gerçek hayatında karşılaşmakta ve acılar çekmektedir" denildi. Açıklamada, şu görüşlere yer verildi 
     "Mevcut iktidarı ılımlı İslam çizgisinde reformist bir kimlikle tanımlayıp onun başarısına omuz veren Lajendijk kadar, AKP iktidarı da bu kabullenilemez tabloya zemin açmakta ve fırsat sunmaktadır. Lagendijk’i haksız, yersiz, utanç verici değerlendirmeleri için özür dilemeye çağırıyoruz." 
     
</TEXT>
</DOC>
