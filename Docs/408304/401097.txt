<DOC>
<DOCNO> 401097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sonspo31.html </URL>
<DATE> 2005/12/06/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
FIFA'dan Dünya Kupası oyuncularına maç yasağı 
</HEADLINE>
<TEXT>

     Uluslararası Futbol Federasyonları Birliği'nden FIFA , 2006 Dünya Kupası'na seçilen futbolculara maç yasağı geldi. 
     FIFA'dan yapılan açıklamaya göre, gelecek yıl Dünya Kupası'nda forma giyecek futbolcular, 15 Mayıs 2006 tarihinden itibaren kulüplerinde herhangi bir maça çıkamayacak. 
     Futbolcuların, Haziran 2006'da Almanya'da yapılacak kupaya kadar kendilerini yormamaları ve toparlanmaları amacıyla verildiği belirtilen kararda, yalnızca 1 hafta sürecek ve 17 Mayıs'ta sona erecek olan Avrupa Şampiyonlar Ligi finalleri, istisna olarak belirlendi. 
     Fransa'nın başkenti Paris'te yapılacak ve kuşkusuz kupaya seçilen bir çok oyuncunun forma giyeceği finallerin, istisna olarak bırakılması bir çok takımı rahatlattı. 
     FIFA Genel Sekreteri Urs Linsi, konuyla ilgili, ''Böyle bir yasak getirdik, çünkü oyuncuların yıpranmasını istemiyoruz, ama maç dışındaki tüm randevular serbest'' dedi. 
     
     FIFA KESENİN AĞZINI AÇTI 

     Almanya’da yapılacak 2006 Dünya Kupası Finalleri’nde şampiyon olacak takım, 18.75 milyon dolar ödül kazanacak. 
     Uluslararası Futbol Federasyonları Birliği FIFA , Almanya’daki finallerde toplam 229.5 milyon dolarlık para ödülü dağıtılacağını açıkladı. 
     Turnuvada mücadele etmesi kesinleşen 32 ülke milli takımının her birinin şimdiden 4.59 milyon dolarlık katılım payını hak ettiği belirtilen açıklamada, ikinci turda elenen 8 takımın 6.5’ar milyon dolar, çeyrek finalde elenen 4 takımın ise 9.5’ar milyon dolar para ödülü alacakları ifade edildi. 
     Yarı finalde turnuvaya veda eden takımlardan her biri 16.45’er milyon dolarlık ödülü hak ederken, üçüncülük maçı ve galibi için her hangi bir ikramiye belirlenmedi. 
     Berlin’de 9 Temmuz’da yapılacak final maçını kaybederek ikincilikte kalan takım da şampiyon takımın aldığı paraya yakın 18.75 milyon dolar bir miktarla ödüllendirilecek. 
     FIFA ayrıca, finallere katılmayı hak eden takımların hazırlık çalışmaları için her ülkeye 765 bin 100’er dolar ödeyecek. Uluslararası federasyon, finallere katılacak ülkelerin futbolcu ve delegasyondaki yetkililerinden oluşacak 45 kişiye, günlük 306’şar dolar harcırah ücreti verecek. 
     
     DEVLER LİGİ VE UEFA'DA FİNAL MAÇLARININ TARİHLERİ DEĞİŞTİRİLDİ 

     Avrupa Şampiyonlar Ligi ve UEFA Kupası final maçlarının tarihleri değiştirildi. 
     UEFA Başkanı Lennart Johansson, Almanya'da 9 Haziran 2006'da başlayacak Dünya Kupası mücadelesi nedeniyle final maçları tarihlerinin birer hafta geriye çekildiğini açıkladı. Kararın, Almanya'da mücadele edecek futbolcuların yeterli hazırlık süresi bulmaları için alındığı ifade edildi. 
     Buna göre, Fransa'nın başkenti Paris'te 24 Mayıs 2006 oynanacak Avrupa Şampiyonlar Ligi final maçı 17 Mayıs'a, Hollanda'nın Eindhoven kentinde 17 Mayıs 2006'da yapılacak UEFA Kupası final maçı ise 10 Mayıs'a alındı. 

     
</TEXT>
</DOC>
