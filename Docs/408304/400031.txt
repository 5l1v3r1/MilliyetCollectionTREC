<DOC>
<DOCNO> 400031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sonspo09.html </URL>
<DATE> 2005/12/02/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Pascal Nouma, Pakistan depremzedelerine bir ev bağışladı... 
</HEADLINE>
<TEXT>

     Beşiktaş'ın eski futbolcusu Fransız golcü Pascal Nouma, Pakistan'daki depremzedelere bir ev bağışladı. 
     
     Plaket verildi 
     Nouma'dan anlamlı davranış... Beşiktaş'ın eski futbolcusu Pascal Nouma, 'Sıra sizde' kampanyası çerçevesinde Pakistanlı depremzedelere ulaştırılmak üzere prefabrik bir konut bağışladı. Türkiye Kızılay Derneği Bayrampaşa Şubesi'nde bir açıklama yapan Fransız yıldız, "Böyle anlamlı bir kampanyada yer almaktan ötürü mutluyum" dedi. Kızılay Genel Başkanı Tekin Küçükali, Pascal'a bir teşekkür plaketi verdi ve "Pakistan'a gönderilecek bu evlerden ilkini dün sayın Başbakanımız Recep Tayyip Erdoğan, ikincisini de İstanbul Büyükşehir Belediye Başkanı Kadir Topbaş aldı. Üçüncüsünü futbolseverlerin gönlünde taht kurmuş Pascal Nouma'nın alması çok önemli" diye konuştu. 
     
     Türk olacağım’ 
     Yıldız oyuncu, Beykent Üniversitesi'nde düzenlenen panelde de ilginç açıklamalar yaptı. Türk pasaportu istediğini söyleyen Pascal, "Bir an önce Türk bir bayanla evlenmek istiyorum. Çok kulüpte oynadım ancak kimseyle aramda böylesine bir ilişki olmadı. Şu anda çalışmalarımı sürdürüyorum. Ne zaman Beşiktaş'a döneceğimi bilmiyorum. Ama bekliyorum, beklemeye devam edeceğim... Biz 2002-2003 sezonunda şampiyon olduğumuzda dostluk, dayanışma vardı. Beşiktaş-Fenerbahçe maçlarını çok özledim" dedi. Pascal ayrıca sol koluna yaptırdığı çince psikopat yazan döğmesini öğrencilere gösterdi. 
     
     Ve sevgililer buluştu 
     Pascal'ın son durağı İnönü Stadı'ydı... Zenit karşılaşması için numaralı tribündeki yerini alan Fransız futbolcuya taraftarlar büyük sevgi gösterisinde bulundu. Uzun süre taraftarlarla birlikte tezahürat yapan Nouma'yı kapalı tribündeki taraftarlar sahaya çağırdı. Görevliler siyahi futbolcunun sahaya inmesine izin vermeyince Siyah-Beyazlı seyirciler, "Pascal gelmezse kapalıyı yakarız" diye bağırdı. Bu arada Pascal Nouma 90 dakika öncesinde protokol tribününe geçerek başkan Yıldırım Demirören ile hasret giderdi. Nouma’nın İkinci Beşiktaş Seferi’nde büyük rol oynayan ve manevi babam’ dediği Futbol Şube Sorumlusu Kıvanç Oktay da Fransız futbolcuya büyük ilgi gösterdi. 
     
     Meşaleleri vermeyince... 
     Karşılaşma öncesinde ilginç bir şekilde hiçbir futbolcuyu tribüne çağırmayan Beşiktaşlı seyirciler, sadece Pascal Nouma'ya ve takıma yönelik tezahüratta bulundu. Ayrıca Kara Kartallar son günlerde futbol takıma yönelik tepkilerine atıfta bulunarak "Beşiktaş taraftarında baba yüreği vardır... Sever de döver de" yazılı bir pankart açtılar. Bu arada mücadelenin ikinci yarısında tribünlerde ufak çaplı bir arbede yaşandı. Taraftarların ellerindeki meşaleleri güvenlik görevlilerine vermek istemediği ve arbedenin bu yüzden oluştuğu öğrenildi. Ancak olaylar fazla büyümeden önlendi. 
     
</TEXT>
</DOC>
