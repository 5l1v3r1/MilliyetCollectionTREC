<DOC>
<DOCNO> 401436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sonspo18.html </URL>
<DATE> 2005/12/07/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Sakatlanan Fatih Tekke idmanı yarıda bıraktı 
</HEADLINE>
<TEXT>

     Trabzonspor, Ankaraspor ile sahasında yapacağı maçın hazırlıklarını sürdürüyor. 
     Teknik Direktör Vahid Halilhodziç yönetiminde, Mehmet Ali Yılmaz Tesisleri'nde yapılan çalışmaya sakatlığı süren Volkan ile milli oyuncular Tayfun, Adem Koçak, Ufukhan ve Tolga Zengin katılmadı. 
     Genç takımdan alınan bazı oyuncuların da katıldığı antrenmanda, bordo-mavili oyuncular taktik ağırlıklı bir çalışma yaptı. 
     
     FATİH TEKKE, SAKATLANDI 
     Trabzonspor'un kaptanı Fatih Tekke, antrenmanda depar attığı sırada sağ dizinden sakatlandı. 
     Dün sabahki çalışmayı kasıklarında ağrı hissettiği için tamamlayamayan bordo-mavili takımın kaptanı, bugünkü antrenmanı da yarıda bırakmak zorunda kaldı. 
     Bordo-mavili futbolcunun durumunun çok ciddi olmadığı, ancak Ankaraspor maçında forma giyip giymeyeceğinin yarın belli olacağı kaydedildi. 
     Trabzonspor, yarın yapacağı antrenmanla Ankaraspor maçının hazırlıklarını sürdürecek. 
     
</TEXT>
</DOC>
