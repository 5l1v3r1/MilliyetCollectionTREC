<DOC>
<DOCNO> 400988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sondun45.html </URL>
<DATE> 2005/12/06/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Saddam'dan yarınki mahkemeyi boykot tehdidi... 
</HEADLINE>
<TEXT>

     Irak'ta devrik lider Saddam Hüseyin'in duruşmasına yarın devam edileceği açıklanırken, Saddam Hüseyin yarınki mahkemeye gelmeyeceğini söyledi. 
     Saddam Hüseyin'in bugünkü duruşması TSİ 18.50'de sona erdi ve yargıç Rizgar Muhammed Emin, davaya yarın devam edileceğini açıkladı. 
     Bu arada, Saddam Hüseyin, bugünkü duruşmanın sonunda yarın mahkemeye katılmayacağını bağırarak ilan etti. 
     Mahkemenin yarın devam edeceği açıklanırken, Saddam bağırarak, temiz kıyafetleri, duş ve egzersiz olanağı bulunmadığını söyledi ve ''Sanıklara mahkeme süresinin sadece yüzde 10'unda söz hakkı veriliyor. Bu adalet mi Davalıları mahsus mu böyle süründürüyorsunuz Bu, terörizmdir'' dedi. 
     Saddam, ''Yarın mahkemeye gelmeyeceğim, adaletsiz mahkemeye çıkmam. Cehenneme kadar yolunuz var'' diye bağırdığı anda, mikrofon kesildi ve perde çekilirken, muhabirler bundan sonrasını göremedi. 
     Toplam 5 tanığın ifade verdiği bugünkü duruşmanın yıldızı ise mahkemeyi izleyen muhabirlere göre, Saddam Hüseyin'in üvey kardeşi Hasan İbrahim El Tıkriti oldu. 
     El Tıkriti, ''İsterseniz beni idam edebilirsiniz, ancak Irak'ta adalet uygulanmalı. Bu rehbere de adaletli davranmak gerek'' diye konuşarak, Saddam Hüseyin'i işaret etti. 
     
</TEXT>
</DOC>
