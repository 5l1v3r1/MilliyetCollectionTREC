<DOC>
<DOCNO> 400745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sonspo09.html </URL>
<DATE> 2005/12/05/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Juventus tutulmuyor, İspanya'da olay var... Avrupa'dan futbol... 
</HEADLINE>
<TEXT>

     İtalya Ligi’nde lider durumda bulunan Torino temsilcisi, yılın flaş takımı Fiorentina’yı evinde yenmeyi başardı. Siyah-Beyazlılar’a galibiyeti 88.dakikada Camaronesi getirdi. 
     
     Direğe takıldılar 
     Juventus tutulmuyor... İtalya Ligi’nde bu sezon üstün bir performans gösteren Siyah-Beyazlılar, ligin kalburüstü takımlarından Fiorentina’yı 2-1 yenip lig liderliğini sürdürdü. 8.dakikada David Trezeguet’nin attığı golle öne geçen Fabio Capello’nun öğrencileri, 40’ta Pazzini’ye engel olamadı ve devre 1-1 sonuçlandı. İkinci yarıda ev sahibi daha etkili gözüktü. 88.dakikada Camaronesi, Juve’ye galibiyeti getirdi. Fiorentina’nın 2 şutu direkte kaldı. 
     
     Lazio galip 3-2 
     Çizme’de inişli çıkışlı bir görüntü çizen Lazio ise Siena önünde zorlanmasına karşın, mücadeleden 3-2 galip ayrılmayı başardı. Roma temsilcisinin gollerini Di Canio, Cesar ve Igli Tare kaydetti. Siena’nın sayıları ise Bogdani ile Peruzzi k.k ’den geldi. Palermo ise, Cagliari önünde 2-0 öne geçmesine karşın 2-2 berabere kalarak 1 puana razı oldu. 
     
     İtalya’da diğer sonuçlar 
     Reggina-Parma 2-1. 
     Sampdoria-Empoli 2-0. 
     Treviso-Messina 0-0. 
     Udinese-Livorno 0-2. 
     
     İspanya’da olay var 
     İspanya Ligi’nde önceki gün 1-1 sonuçlanan Athletic Bilbao-Atletico Madrid karşılaşmasından sonra Madrid temsilcisi isyan bayrağını açtı. Maçta 5 dakika uzatma gösterilmesine karşın mücadeleyi 97 dakika oynatan Vazquez, tribünlerden sahaya atılan yanıcı yabancı maddelere karşın maçı durdurmayı reddetti. Atletico Madrid Teknik Direktörü Carlos Bianchi, Bu şartlarda 95 dakika dayanmamız bile mucizeydi. Maçın bitmesi gerektiği bir dakikada gol yedik. Hırsızlığın nasıl yapıldığını görmek isteyenler, bu maçı izlesinler. Bu sezon, Real Madrid maçında da başımıza aynı şey gelmişti'' diyerek tepkisini dile getirdi. 
     
     Celtic kendine geldi 
     Son lig maçında Dunfermline’a 1-0 yenilerek şoka giren Celtic, Aberdeen karşısında moral buldu. Golsüz sona eren ilk yarının ardından, gol perdesini açan, .dakikada Winter oldu. Aberdeen’e cevabı veren 3 dakika sonra McGeady oldu ve skoru eşitledi. 58’de Stilian Petrov skoru 2-1’e taşıdı. 64.dakikada Telfer, sonucu belirleyen isim oldu ve maç 3-1 sona erdi. 
     
     Daha fazlası gerek’ 
     Chelsea Teknik Direktörü Jose Mourinho, yine dikkatleri üzerinde topladı. Takımının, Middlesbrough’yu 1-0 mağlup ettiği karşılaşmanın ardından bir açıklama yapan Portekizli çalıştırıcı, Robben’in futbolu beni hayal kırıklığına uğrattı. Kendisi sakatlığı nedeniyle uzun süredir sahalardan uzak kalmıştı ama bu bir bahane değil. Geçmişteki güzel futbolunu özlemle bekliyorum. Biraz olsun özverili davranması gerekiyor'' ifadesini kullandı. 
     
     Ajax çok farklı 
     Hollanda Ligi’ne kötü bir başlangıç yapan ve orta sıralarda kalan Ajax, Waalwijk’i gole boğdu 4-1... Oldukça çekişmeli geçen ilk yarının 43.dakikasında Hoogendorp’un golüyle geriye düşen Kırmızı-Beyazlılar, Maduro ile beraberliği sağladı. İkinci yarıya hızlı başlayan taraf da ev sahibi ekip oldu. Sneijder’in golüyle öne geçen Ajax, Rosenberg ile farkı ikiye çıkardı, son sözü Babel söyledi. 
     
     Hollanda Ligi’nde diğer sonuçlar 
     NEC Nijmegen-Vitesse 1-0. 
     Groningen-Twente 1-0. 
     Sparta Rotterdam-Den Haag 2-3. 
     
</TEXT>
</DOC>
