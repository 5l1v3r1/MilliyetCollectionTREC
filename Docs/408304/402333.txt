<DOC>
<DOCNO> 402333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/son/sonspo01.html </URL>
<DATE> 2005/12/10/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Dünya Kupası grup kuraları çekildi... 
</HEADLINE>
<TEXT>

     Futbolda 18. Dünya Kupası finalleri gruplarının kura çekimi, dün gece Almanya’nın Leipzig kentinde yapıldı. 
     Kura çekiminde finallere katılacak olan 32 takım, 4’erli 8 gruba ayrıldı. 
     Kupanın açılış maçı 9 Haziran 2006 günü Münih kentinde A 
     Grubu’nda Almanya ile Kosta Rika arasında yapılacak. 
     Kupada grup müsabakaları, 9-23 haziran tarihleri arasında Münih, Gelsenkirchen, Dortmund, Hamburg, Berlin, Hannover, Frankfurt, Nürnberg, Köln, Kaiserslautern, Leipzig ve Stuttgart’da oynanacak. 
     Gruplarında ilk 2 sırayı alacak takımlar, 2. tura yükselecek. Kupa bu turdan itibaren tek maçlı eleminasyon sistemine göre sürecek. 23-27 haziran tarihleri arasında 2. tur, 30 haziran ve 1 temmuz tarihlerinde çeyrek final, 4 ve 5 temmuz tarihlerinde Dortmund ve Münih kentlerinde yarı final maçları yapılacak. Üçüncülük mücadelesi, 8 temmuzda Stuttgart’da gerçekleştirilirken, kupa 9 temmuz günü Berlin Olimpiyat Stadı’nda yapılacak final maçıyla sahibini bulacak. 
     Kura çekimine göre kupada gruplarda şu takımlar yer alıyor 
     

A Grubu Almanya, Kosta Rika, Polonya, Ekvador B Grubu İngiltere, Paraguay, Trinidad-Tobago, İsveç C Grubu Arjantin, Fildişi Kıyısı, Sırbistan-Karadağ, Hollanda D Grubu Meksika, İran, Angola, Portekiz E Grubu İtalya, Gana, ABD, Çek Cumhuriyeti F Grubu Brezilya, Hırvatistan, Avustralya, Japonya G Grubu Fransa, İsviçre, Güney Kore, Togo H Grubu İspanya, Ukrayna, Tunus, Suudi Arabistan.      Türkiye 2. torbada 
     2008 Avrupa Futbol Şampiyonası kurasında Türkiye, ikinci torbada yer alacak. 27 Ocak'ta yapılacak kura çekimi öncesi gruplar UEFA tarafından belirlenirken, elemeler 8 takımlı bir grup ile 7'şer takımlı 6 grupta oynanacak. Her grupta ilk iki ile ev sahipleri Avusturya ve İsviçre finallere katılacak. Kura torbaları şöyle 1.Torba Yunanistan, Hollanda, Portekiz, İngiltere, Çek Cumhuriyeti, Fransa, İsveç, 2.Torba TÜRKİYE, Almanya, İtalya, İspanya, Hırvatistan, Romanya, Polonya, 3.Torba Sırbistan-Karadağ, Rusya, Danimarka, Norveç, Bulgaristan, Ukrayna, Slovakya.4.Torba Bosna-Hersek, İrlanda, Belçika, Letonya, İsrail, İskoçya, Slovenya, 5.Torba Macaristan, Finlandiya, Estonya, Galler, Litvanya, Arnavutluk, İzlanda, 6.Torba Gürcistan, Makedonya, Belarus, Ermenistan, K.İrlanda, Kıbrıs Rum Kesimi, Moldova, 7.Torba Liechtenstein, Azerbaycan, Andorra, Malta, Faroe Adaları, Kazakistan, Lüksemburg, San Marino. 
     KLINSMANN, KURADAN MEMNUN 
     Alman Milli Takımı Teknik Direktörü Jürgen Klinsmann, 2006 Dünya Futbol Şampiyonası için dün yapılan çekilişlerden sonra guruplarına düşen takımlardan memnun olduğunu söyledi. 
     Klinsmann, Alman Haber Ajansı'na DPA verdiği röportajda, "Gurubumuzdan memnunuz, Hollanda ya da Ukrayna gurubumuza düşseydi işimiz çok daha zor olurdu. Ancak gurubumuzdaki takımlara da çok saygı duyuyoruz. Polonya elemelerde çok iyi maçlar çıkarttı, İngiltere ile başabaş mücadele etti" dedi. 
     Almanya'nın gurubunda favori gösterilmesinin sorun olmadığını ifade eden Klinsmann, "Grup birincisi olmak istiyoruz. İlk maçlardan sonra da aynı ritim ile oynamaya devam etmek istiyoruz" diye konuştu. 
     Alman Milli Takımı'nın Münih kentinde 9 Haziran 2006 tarihinde Dünya Futbol Şampiyonası'nın ilk maçını yapacağı Kosta Rika'yı da 3 maçta izlediğini kaydeden Klinsmann, bu ülkenin özellikle kendi sahasında çok iyi oynadığını, şimdi oyunlarını daha ayrıntılı şekilde inceleyeceğini söyledi. 
     Ekvator'un da elemelerde çok iyi oynadığını belirten Klinsmann, bu ülkenin de kendi sahasında oynadığı hemen hemen tüm maçları kazandığını ve Brezilya'yı da yendiğini hatırlattı. 
     Almanya'da spordan sorumlu Bakan olan Federal İçişleri Bakanı Wolfgang Schaeuble de, çekilişler ile ilgili olarak yaptığı yazılı açıklamada, Dünya Futbol Şampiyonası için bir Ulusal Güvenlik Planı hazırladıklarını ifade ederek, "Neşeli bir futbol şöleni için Almanya ve diğer ülkelerden gelen insanların kendilerini güvende hissetmeleri de önemli" şeklinde ifadeye yer verdi. 
     Almanya'nın Şampiyon olabileceğine inandığını da kaydeden Schaeuble, "Bu şampiyona, Almanya için kendini dünya çapında tanıtması için büyük bir fırsat. Almanya, çalışkan, hoşgörülü ve dünyaya açık halkıyla güzel bir ülke. Bu olağanüstü fırsattan faydalanmamız lazım" ifadesini kullandı. 
     Almanya Dünya Futbol Şampiyonası'nda A gurubunda Kosta Rika, Ekvator ve Polonya'ya karşı mücadele edecek. 

     
</TEXT>
</DOC>
