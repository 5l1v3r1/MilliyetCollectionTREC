<DOC>
<DOCNO> 400779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sonspo43.html </URL>
<DATE> 2005/12/05/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Real Sociedad'ta Mikel Aranburu da sezonu kapattı... 
</HEADLINE>
<TEXT>

     İspanyol Birinci Futbol Ligi takımlarından Real Sociedad'ta ortasaha oyuncusu Mikel Aranburu'nun Racing Santander maçında sakatlanmasının ardından sezonu kapattığı açıklandı. 
     Real Sociedad'ın geçtiğimiz pazar günü deplasmanda Racing Santander ile oynadığı maçın 30. dakikasında rakip defans oyuncusu Oriol'un arkadan sert müdahalesiyle sağ dizinden sakatlanan Aranburu'nun, yarın ameliyat olacağı ve gelecek sezondan önce sahalara dönemeyeceği bildirildi. 
     Bask kulübünde büyük üzüntü yaratan Aranburu'nun sakatlığı büyük bir eksiklik olarak yorumlanırken, Kovaçeviç'ten sonra Aranburu'yu da kaybeden Real Sociedad'ı La Liga'da zor günlerin beklediği ifade ediliyor. 
     Teknik direktör Amorrortu, ''Aranburu'nun sakatlığından hepimiz çok etkilendik'' dedi. 
     
</TEXT>
</DOC>
