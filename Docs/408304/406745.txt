<DOC>
<DOCNO> 406745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sonspo23.html </URL>
<DATE> 2005/12/26/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Samsunspor, CSKA Sofya'dan iki oyuncuyla görüşüyor... 
</HEADLINE>
<TEXT>

     Samsunspor'un ara transferde CSKA Sofya takımın kalecisi Maksic ile anlaşma sağlamasının ardından aynı takımın oyuncuları Valentin İliev ve İbrahima Gueye'le de görüştüğü bildirildi. 
     Samsunspor Kulübü Basın Sözcüsü Mazhar Başoğlu, AA muhabirine yaptığı açıklamada, takıma yapılacak takviyeler için yurtiçi ve yurtdışında transfer görüşmelerinin devam ettiğini söyledi. 
     Çalışmalar kapsamında anlaşma sağladıkları CSKA Sofya takımının kalecisi Dejan Maksic'in bugün Türkiye'ye geleceğini ve yapılacak sağlık kontrolünün ardından bu oyuncunun yarın Samsun'da olacağını ifade eden Başoğlu, şu bilgileri verdi 
     ''Anlaşma sağladığımız CSKA Sofya takımının kalecisi Dejan Maksic bugün Türkiye'ye gelecek. Yine CSKA Sofıa takımında forma giyen Valentin İliev ve İbrahima Gueye'le de görüşüyoruz. Bu oyuncuların menajerlerinden haber bekliyoruz. Fakat fazla aceleci davranmak istemiyoruz.'' Yurtiçinde ise Konyaspor'un Kais ve Ayari'ye talip olduğunu ancak bu oyuncuların transferlerinin takas yoluyla gerçekleşebileceğini belirttiklerini ifade eden Başoğlu, ''Konyaspor'un talebine karşılık Kais ve Ayari'ye karşılık olarak Erhan ve Ceyhun'u istedik. Konyaspor yöneticileri ile yarın yapacağımız görüşme sonunda takas konusunu sunuçlandıracağız'' dedi. 
     Öte yandan Samsunspor'un Fenerbahçe'den transfer etmek istediği Can ve Kerim'in transferinin de olumsuzlukla sonuçlandığı öğrenildi. 
     
</TEXT>
</DOC>
