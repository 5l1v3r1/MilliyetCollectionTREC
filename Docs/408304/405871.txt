<DOC>
<DOCNO> 405871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/spor/axspo07.html </URL>
<DATE> 2005/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Diego Armando Problema 
</HEADLINE>
<TEXT>


Dünya futbol tarihinin en büyük yıldızları arasında gösterilen Maradona, durmak bilmiyor. Brezilya'nın Rio de Janerio kentine bir yardım maçı amacıyla giden Maradona, dönüşte hava alanı yöneticileriyle tartıştı, Brezilya polisince göz altına alındı 

UĞUR MELEKE 


Japonya milli takımı teknik direktörü Zico ile birlikte, Brezilyalı fakir çocuklara yardım amacıyla düzenlenen bir müsabakaya katılan Maradona, Buenos Aires'e dönmeyi planladığı uçağı kaçırınca, hava alanı görevlileriyle tartıştı. Bir kapının kırıldığı kavga öncesinde, Maradona'ya alkol testi yapılmak istendiği, efsanevi oyuncununsa yetkililere karşı çıktığı kaydedildi. 
Maradona'nın gerekli işlemler yapılabilmesi için bir miktar daha Rio'da kalacağı ve yetkililere saldırıdan hakkında 2 yıla kadar hapis istemiyle dava açılabileceği öğrenildi. Maradona, sakinleştikten sonra kırılan kapının bedelini ödeyebileceğini bildirdi. 

Boca'da yönetici 
Halen Arjantin 1. Ligi'nde mücadele eden Boca Juniors kulübünün yöneticiliğini yapan Diego Armando Maradona, yardım amacıyla oynanan ve 4-4 sona eren müsabakada iyi futbolu ve verdiği kilolarıyla dikkat çekti. Aşırı kiloları nedeniyle tedavi gören ve kısa sürede 70 kilo veren Maradona'nın ismi Arjantin milli takımı için de geçiyor. 

KİMDİR 

Tam ismi Diego Armando Maradona 
D.Tarihi 30 Ekim 1960, Boyu 168 cm, Kilo 78 kg. 
Ailesi 15 yıllık eşi Claudio Villafane'den 2004 yılında boşandı. Dalma ve Giannina adında iki kızı, Diego Jr. adında bir üvey oğlu var. 
Kariyeri 1976 Argentinos Juniors'ta futbol kariyerine start verdi. 1986 Meksika'da Arjantin'le dünya şampiyonluğu kazandı. 1990 İtalya'daki Dünya Kupası'nı finalde kaybetti. 1991 Uyuşturucu testinin pozitif çıkması üzerine 15 ay futboldan men cezası aldı. 1994 Bir kez daha pozitif çıkan kan testiyle uluslar arası futbol kariyerine son verdi. 2000 Pele ile birlikte FIFA tarafından gelmiş geçmiş en iyi futbolcu seçildi. 


</TEXT>
</DOC>
