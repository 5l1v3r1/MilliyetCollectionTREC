<DOC>
<DOCNO> 401226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/siyaset/siy05.html </URL>
<DATE> 2005/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener'den bir çıkış daha 
</HEADLINE>
<TEXT>


ANKARA Milliyet 


YABANCI sermayeye karşı olduğu yönündeki açıklamasının ardından AKP'li belediyelerin içki yasaklarını eleştirmesiyle gündeme gelen Başbakan Yardımcısı Abdüllatif Şener, "Başbakan Vekili" sıfatıyla partisinin grup toplantısında yaptığı konuşmada, "Partimiz sadece AKP'ye oy verenlerin değil, tüm halkın partisidir" dedi. 
Başbakan Erdoğan'ın yurtdışında olması nedeniyle AKP grubu, Şener'in başkanlığında toplandı. Konuşmasında "özgürlük" vurgusu yapan Şener, "Ben siyaset yapmaya karar verdim" demenin bir AKP'li için büyük önemi olduğunu belirterek, "Bence bunun anlamı, 'bireysel dünyamın sınırlarını aştım, toplumsal sorumluluğa talip oldum' demektir. Çünkü siyasetçiler, halk adına kararlar alır. İşte bunun için siyaset yapanların, 'Ben de siyasette varım' diyenlerin en temel hassasiyetinin toplumsal sorumluluk olması gerekmektedir" dedi. 

Tabutu kadar insan... 
Gençlik yıllarında okuduğu bir kitaptan "... öldü ama tabutu kadar insandı..." sözünü aktaran Şener, siyasi etiğin de toplumsal sorumluluk sahibi olmak anlamına geldiğini kaydederek "Siyasi etik dediğimiz şey, tabutu kadar adam olmaya isyan etmek demektir" diye konuştu. 


</TEXT>
</DOC>
