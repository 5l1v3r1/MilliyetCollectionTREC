<DOC>
<DOCNO> 403534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/guncel/gun01.html </URL>
<DATE> 2005/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ata'nın dine bakışı 
</HEADLINE>
<TEXT>


Atatürk Araştırma Merkezi'nce hazırlanan kitapta, İslam dini ile Atatürk'ün ters düşmesinin mümkün olmadığı belirtildi 

ANKARA AA 

Başbakan Recep Tayyip Erdoğan'ın "din çimentodur" sözlerini açıklarken, Atatürk'e atıfta bulunması ve Nutuk'u örnek göstermesi, Atatürk'ün İslam dinine bakışını yeniden gündeme getirdi. Atatürk Araştırma Merkezi'nce hazırlanan "Atatürk'ün İslam'a Bakışı" adlı kitapta, Atatürk'ün halka seslenişlerinde, "Dinimiz en makul ve en tabii dindir. Ve ancak bundan dolayı ki son din olmuştur. Bir dinin tabii olması için akla, fenne, ilme ve mantığa tahakkuk etmesi lazımdır. Dinimiz bunlara tamamen mutabıktır" sözlerini sıkça kullandığı ifadeleri yer aldı. İslam konusunda geniş bilgiye sahip olan Atatürk'ün, İslam'ın layıkıyla halka öğretilememesinden son derece üzüntü duyduğunun belirtildiği kitapta, "İnsanlara ilk emri okumak ve ilim yapmak olan İslam diniyle Türk milletine ilmi ve fenni rehber olarak bırakan Atatürk'ün ters düşmesi mümkün değildir" deniliyor. 

Din anlayışı saf 
Atatürk'ün saf, temiz ve sade bir din anlayışına sahip olduğunun kaydedildiği kitapta, İslam hakkındaki sözlerine de yer veriliyor. Atatürk, Asaf İlbay'ın "Din hakkındaki düşüncelerinizi öğrenmek istiyorum" sözleri üzerine şunları söylüyor 
"Din vardır ve lazımdır. Temeli çok sağlam bir dinimiz var. Malzemesi iyi. Fakat bina uzun asırlardır ihmale uğramış. Harçlar döküldükçe yeni harç yapıp binayı takviye etmek lüzumu hissedilmemiş. Aksine birçok yabancı yorum, unsurlar, boş inançlar binayı daha fazla hırpalamış." 
Kitapta, Atatürk'ün "dine karşıymış" gibi gösterilmeye çalışılmasının bu din anlayışından kaynaklandığı vurgulanarak, Atatürk'ün gerçek dine ters düşen hurafelere itibar etmenin yanlışlığına işaret ettiği belirtiliyor. 



</TEXT>
</DOC>
