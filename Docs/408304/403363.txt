<DOC>
<DOCNO> 403363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/soneko17.html </URL>
<DATE> 2005/12/14/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
OSG Mortgage sistemi otomotiv satışlarını olumsuz etkilemez 
</HEADLINE>
<TEXT>

     Otomotiv Sanayii Derneği OSD Genel Sekreteri Ercan Tezer, uzun dönemli konut edindirme sisteminin mortgage otomotiv satışlarını olumsuz etkilemeyeceğini belirtti. 
     Tezer, Ocak-Kasım döneminde otomotiv satışında geçen yılın aynı dönemine göre yüzde 7 azalma olduğunu belirterek, bu düşüşün hurda araç teşviğinin kalkmasından kaynaklandığını söyledi. 
     Ercan Tezer, şunları kaydetti 
     ''Geçen yıl teşvik sisteminden dolayı yapılan satışlar bu yıl azaldı. Otomotiv satışlarının azalmasında mortgage sisteminin alakası yok. Hurda araç teşviği kalktığı için satışlar düştü. Zaten mortgage sistemi henüz çıkmadı, şu anda TBMM'de. Mortgage çıktığı zaman da satışları olumsuz etkilemez.'' Bireysel kredilerdeki düşüşe dikkat çeken Tezer, konut kredileri pazarının otomotiv kredileri pazarına alternatif oluşturmayacağını belirtti. 
     Tezer, ''Otomotivin müşterisi farklı, konutun müşterisi farklı. Otomotivden konuta yönelme olmayacaktır. Otomotivden vazgeçip herkes konut alacak diye bir şey yok'' diye konuştu. 
     Tezer, makro dengelerin tutturulması oranında faizlerdeki azalmanın devam edeceğini kaydetti. 
     Otomotiv şirketlerinin çok cazip şartlarda kampanya düzenlediklerinin hatırlatılması üzerine Tezer, kampanyaların bu döneme has olmadığını, şirketlerin satış politikaları çerçevesinde her dönemde değişik usullerle kampanyalar yaptıklarını ifade etti. 
     Ercan Tezer, iç satışlarda yılbaşından beri yaşanan azalmanın giderek kapandığını belirterek, ''Şirketler kampanyaları canlanma için yapıyorlar. Pazarda olumlu etkisi olacaktır. Tüketiciye cazip teklifte bulunmak olumlu etki yaratacaktır'' dedi. Ocak-Kasım 2005 döneminde otomotiv ana ve yan sanayi ihracatının yüzde 18 artışla 10 milyar 500 milyon dolar düzeyinde gerçekleştiğini anımsatan OSD Genel Sekreteri Tezer, ''Bu yıldan memnunuz. 2006 yılı da, 2005 yılının devamı olacak'' dedi. 
     
</TEXT>
</DOC>
