<DOC>
<DOCNO> 404247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sondun11.html </URL>
<DATE> 2005/12/17/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
'Londra'daki saldırıları düzenleyenlerden ikisi, kontrolde temiz çıkmış' 
</HEADLINE>
<TEXT>

     İngiltere'de yayınlanan ''The Independent'' gazetesi, 7 temmuzda Londra'da meydana gelen bombalı saldırıların ikisini düzenleyen Shahzad Tanweer ile Sıddık Han'ın, geçen yıl İngiliz istihbaratı MI5 tarafından kontrol edildiğini ve haklarında ''temiz'' raporu verildiğini yazdı. 
     Haberde, MI5'ın iki teröristi uzun süre izlediği, bir terör tehdidi yaratmadıkları sonucuna varıldığı aktarıldı. 
     7 temmuz günü Aldgate'teki metro treninde sırt çantasındaki patlayıcıyı infilak ettiren 22 yaşındaki Tanweer'in 2004 yılında yine bir patlayıcı yapımı iddiasıyla MI5'ın dikkatini çektiği belirtilen haberde, 30 yaşındaki Sıddık Han'ınsa MI5 tarafından bir süredir tanınmakta ve izlenmekte olduğu kaydedildi. 
     Haberde, bu durumun ortaya çıkmasıyla kamuya açık ve kapsamlı bir soruşturma yapılmasını reddeden İngiltere İçişleri Bakanı Charhes Clarke'ın üzerindeki baskının artacağı belirtildi. 
     Independent'in haberinde, şu anda da MI5'ın elinde uzun bir ''kuşkulular listesi'' bulunduğu, ancak bütün bu kişileri gereğince izlemeye yetecek ajanı olmadığı iddia edildi. 
     
</TEXT>
</DOC>
