<DOC>
<DOCNO> 406093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sontur26.html </URL>
<DATE> 2005/12/23/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Kadıköy'de korsan CD operasyonu 
</HEADLINE>
<TEXT>

     İstanbul Emniyet Müdürlüğü Güvenlik Şube Müdürlüğü ve Kadıköy Belediyesi zabıta ekiplerince yapılan operasyonda, 3 milyondan fazla korsan CD ile 8 adet CD kopyalama cihazı ele geçirildi. 
     Korsan CD’lerin toplandığı depoda basın mensuplarına açıklama yapan Kadıköy Belediye Başkanı Selami Öztürk, korsan kitap ve CD’lere karşı yürütülen mücadele kapsamında dün akşam polislerle birlikte son zamanların en büyük CD operasyonunu gerçekleştirdiklerini söyledi. 
     İlçede bugüne kadar 10 milyonun üstünde korsan CD ve 12 adet CD kopyalama cihazı ele geçirildiğini anlatan Öztürk, "Dün yapılan operasyonda, 3 milyonu aşkın korsan CD ve 8 adet CD kopyalama cihazı ele geçirildi. Bu cihazlar, saatte 60 bin adet CD kopyalayabiliyor" dedi. 
     Öztürk, operasyonda 36 işyerinin mühürlendiğini ve 1 kişinin gözaltına alındığını, 3 kişinin arandığını bildirdi. 
     Korsan CD’lerin kaynağının kurutulması için bundan sonra özellikle imalathanelere yönelik operasyonların süreceğini vurgulayan Öztürk, vatandaşlardan bu tip yerleri polise ya da belediyeye bildirmelerini istedi. 
     Selami Öztürk, ele geçirilen CD’lerin imha edileceğini ve Gebze’de bunları işleyen plastik fabrikasına verileceğini kaydetti. 
     "Korsan CD basma ve satmanın resmen bir hırsızlık olduğunu" ifade eden Kadıköy Belediye Başkanı Öztürk, "Burada emek hırsızlığı var. Üretenler, bunları yapanlar, korsanlar kadar kazanmıyor. O nedenle, yasal düzenlemelerin bu yönde yapılması veya pratikte uygulanması gerekiyor" diye konuştu. 
     
</TEXT>
</DOC>
