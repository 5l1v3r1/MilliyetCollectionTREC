<DOC>
<DOCNO> 404567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/son/sonyas04.html </URL>
<DATE> 2005/01/01/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Dünya yeni yıla dualar ederek ve eğlenerek girdi... 
</HEADLINE>
<TEXT>

     Dünya yeni bir yıla dualar ederek, Asya'nın güneyindeki felaketzedeler için yardım toplayarak ve her şeye rağmen yine de eğlenerek girdi. 
     Depremde yaklaşık 100 bin vatandaşını kaybeden Endonezya'da herhangi bir kutlama yapılmadı. 28 bin vatandaşını kurban veren Sri Lanka, yılbaşını yas günü ilan etmişti. 
     Tayland'da ise yeni yıl, deprem ve tsunamide ölenlere dua edilerek, mumlar yakılarak karşılandı. Ülkede yüzlerce insan, ellerinde beyaz çiçeklerle ölenlere saygı duruşunda bulundu. 
     Depreme 11 bin kurban veren Hindistan'da da az sayıda kutlama yapıldı. 
     Yeni yıl Avrupa'da hem yasla hem de kutlamalarla karşılandı. 
     Aralarında İstanbul'un da bulunduğu birçok kentte kutlamalar iptal edildi. 1 Ocak günü İsveç'te, Norveç'te ve Finlandiya'da, 2 Ocak günü de Danimarka'da milli yas günü ilan edildi. 
     İngiltere'nin başkenti Londra'daki yılbaşı kutlamaları sırasında deprem ve tsunamide ölenler için iki dakikalık saygı duruşunda bulunuldu. İngiltere'de toplanan yardımların 70 milyon euroyu bulduğu belirtiliyor. 
     İtalya ve başkenti Roma, yeni yılı alışılagelenden daha sakin kutladı. Roma'da bazı kutlamalar iptal edildi, halk belediye başkanının çağrısına uyarak az eğlenceyle yetindi. Papa İkinci Jean Paul, depremde ölenler için dua edeceğini açıkladı. 
     Berlin'de yaklaşık yarım milyon kişi, yağmur altında yeni yılı kutlarken, kentte büyük bir havai fişek gösterisi düzenlendi. Almanya'dan felaket bölgesine gidecek yardım tutarının 100 milyon euroyu bulacağı bildirildi. 
     Ukrayna'da 100 bin kişi, yeni yılla beraber, Başbakan Viktor Yanukoviç'in istifasını ve ''turuncu devrim''i kutladı. Yanukoviç, yılbaşı dolayısıyla televizyonda yayımlanan konuşmasında, ''resmi istifasını sunmaya karar verdiğini'' söylemişti. 
     ABD'nin New York kentinde düzenlenen geleneksel yeni yıl törenine katılan Dışişleri Bakanı Colin Powell, 2005'in ''bütün dünya için daha iyi bir yıl'' olmasını diledi. 
     Makedonya'nın başkenti Üsküp'te de ünlü şarkıcı Goran Bregoviç halka açık yılbaşı konseri verdi. Meydanda toplanan 200 bin kişi, ünlü sanatçının söylediği şarkılarla eğlendi. 
     
</TEXT>
</DOC>
