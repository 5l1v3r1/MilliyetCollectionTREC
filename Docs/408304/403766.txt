<DOC>
<DOCNO> 403766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sontur04.html </URL>
<DATE> 2005/12/15/ </DATE>
<TIME> 06.40 </TIME>
<AUTHOR>  </AUTHOR>
<HEADLINE>
Cami kubbesi çöktü, 8 kişi yaralandı 
</HEADLINE>
<TEXT>

     Antalya merkeze bağlı Nebiler Köyü'nde yapımı süren caminin kubbesi, beton atma işlemi sırasında çöktü. İnşaat sırasında yaşanan olay sonrası 3 işçi kendi imkanlarıyla göçükten çıkarken, 5 işçiyi de Sivil Savunma ve itfaiye ekipleri kurtardı. 
     Kısa süre önce baz istasyonu kurulmasını istemeyen köylülerin protestosuyla gündeme gelen köyde bu kez göçük yaşandı. Depreme dayanıksız olduğu gerekçesiyle ana binası yıkılan ve sadece bir minaresi kalan caminin kubbe inşaatı, dün 19.00 sıralarında çöktü. Bu sırada inşaat içinde bulunan 8 işçiden Murat Yılmaz, Ali Uçar ve Ahmet Altun kendi imkanlarıyla göçükten çıktı. Diğer işçiler Veli Taşkıran, Ferdi Yılmaz, Yasin Tara, İsmail Vergili ve Yüksel Doğancı ise Sivil Savunma ve itfaiye ekiplerinin ortak çalışması sonucu göçük altından çıkartıldı. 
     Antalya Vali Yardımcısı Bahir Altunkaya, inşaat alanında incelemelerde bulunduktan sonra "İçeride kimsenin olduğunu düşünmüyoruz. Ama her ihtimale karşı çalışmalar devam edecek" dedi. İtfaiye köpeği "Lady" ile yapılan çalışmalar sonrası da göçükte canlıya rastlanmadı. 
     Olayla ilgili soruşturma başlatan jandarma da, müteahhit C.E’yi gözaltına aldı. 
     
</TEXT>
</DOC>
