<DOC>
<DOCNO> 402519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/son/sonsiy10.html </URL>
<DATE> 2005/12/11/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Erdoğan İddia sahibi iddiasını ispatla mükelleftir 
</HEADLINE>
<TEXT>

     Başbakan Recep Tayyip Erdoğan, ''Biz bir hizmet kervanıyız. Bu hizmet, ne yaparlarsa, ne söylerlerse söylesinler yoluna aynı hızla devam edecektir'' dedi. 
     Erdoğan, Yeni Zelanda ve Avustralya ziyaretlerinin ardından Esenboğa Havalimanı'nda yaptığı açıklamada, bu iki ülkeye yaptıkları ziyaretle ilgili çok şeylerin yazılıp çizildiğini, bunların kendilerini çok üzdüğünü söyledi. Erdoğan, ''Bir yat tersanesi ziyaretini farklı şekilde değerlendirmek, Ulaştırma Bakanımız Binali Bey'in yanımızdaki oluş şeklini farklı değerlendirmek, bunlar çok çirkin şeyler, basit şeyler. Bu kadar basitleşmemek gerek'' diye konuştu. 
     Erdoğan, ortada kayda değer şeyler bulamayanların bu sefer ''Çamur at, tutmazsa iz bırakır'' mantığıyla böyle bir gayretin içerisine girdiklerini belirterek, güneşin balçıkla sıvanmayacağını, bunun bilinmesi gerektiğini, tarihin de bunu ortaya koyacağını söyledi. Erdoğan, şöyle devam etti 
     ''Bunları yeri geldiği zaman çok açık şekilde söyleriz. Şunu hiçbir zaman unutmamak gerekir. Ben bunu milletimize özellikle havale ediyorum. Hukukta bir kaide vardır. İddia sahibi bir isnatta bulunuyorsa, bu iddia sahibi iddiasını ispatla mükelleftir. Yani çamur attığı kişi, iftirada bulunduğu kişi kendini savunmak durumunda değildir. Yani iddiayı ileri süren, iddiasını ispatlamakla mükelleftir. Yoksa kuru sıkı atmakla bu iş böyle olmaz. Biz bir hizmet kervanıyız. Bu hizmet, ne yaparlarsa, ne söylerlerse söylesinler yoluna aynı hızla devam edecektir.'' 
     
     ''ÇANAKKALE SAVAŞI ÜLKELER ARASINDA BARIŞ GETİRDİ'' 

     Başbakan Erdoğan, temaslarının ana konusunun ülkelerin sahip olduğu tarihsel bağlar çerçevesinde nereden nereye gelindiği olduğunu belirterek, şunları kaydetti 
     ''Yani 1915 Çanakkale Savaşları. Bilindiği gibi savaşlar kin ve nefret doğurur. Burada kin ve nefret değil, tam aksine Çanakkale Savaşı ülkeler arasında barış getirdi. Örneğin 24-25 Nisan tarihinde kalkıp Çanakkale'ye geliyorlar, misafirimiz oluyorlar. Avustralya da 37 yıl öncesinden vatandaşlarımızı kabul etmeye başlamış, 100 bin vatandaşımız var. Bunlar artık mekan sahibi olmuş, birçoğunun evi barkı var.'' Avustralya'da çok kültürlülüğün egemen olduğunu, son zamanlarda terörün meydana getirdiği bazı sıkıntıların bulunduğunu anlatan Erdoğan, liderler ve yetkililerle yaptıkları görüşmelerde, Türkiye'nin bölgesindeki önemi üzerinde ısrarla durulduğunu, Türkiye'nin özellikle son yıllarda yaptığı ekonomik sıçramaya işaret edildiğini kaydetti. 
     Erdoğan, bu ülkelerdeki yetkililerin Türkiye'nin AB sürecine ilişkin desteklerini ifade ettiklerini belirterek, Avustralya ve Yeni Zelanda'nın tarım alanında işbirliğine girme arzusu taşıdıklarını bildirdi. Avustralya ile tarım alanında teknik, bilimsel ve ekonomik işbirliği anlaşması, çalışma ve tatil vizeleriyle ilgili anlaşma imzaladıklarını hatırlatan Erdoğan, çifte vergilendirmenin önlenmesi anlaşmasını da 24-25 Nisan gelmeden önce imzalamayı ümit ettiklerini belirtti. 
     Başbakan Erdoğan, Avustralya'da 100-150 bin civarında Türk vatandaşının bulunduğunu belirterek, bunların siyasi bir güç haline gelmesinin, sosyal yönlerini ağırlıklı olarak ortaya koymalarının ve kendilerini göstermelerinin çok önemli olduğuna dikkati çekti. Erdoğan, ''Bizler onları kendi başlarına terk edemeyiz. Bizim oraya gidişimizin en önemli sebeplerinden bir tanesi. İnanıyorum ki, başardığımız en önemli netice, oradaki vatandaşlarımızın psikolojik motivasyonu olmuştur'' dedi. 
     Erdoğan, Yeni Zelanda'da başbakan, diğer yetkililer ve işadamları ile bir araya gelme fırsatı bulduklarını söyledi. 
     Avustralya'ya Türk vatandaşlarının 37 yıl önce gittiğini anımsatan Erdoğan, bu ülkeye ilk defa bir Türk başbakanının gittiğine işaret ederek, bunun oradaki Türk vatandaşlarına heyecan getirdiğini ve motive ettiğini dile getirdi. 
     Erdoğan, ''Avustralya Parlamentosu'nda 2 Türk milletvekilinin olması, 2 belediye başkanının Türk olması, yerel meclislerde Türkler'in olması, kendilerine özgüven getirmiş. 2000 yılında gittiğimde böyle bir şey yoktu. Buradaki vatandaşlarımız Osmanlı Köyü diye bir yer kurmuşlar. Yaşlılar için bir huzurevi yapmışlar. 18'i Türk, 12'si yabancı Avustralya vatandaşı kalıyor. Aynı bizim darülaceze gibi'' diye konuştu. 
     Başbakan Erdoğan, ziyaretinde, Avustralya'da yaşayan Türk işadamlarıyla da bir araya geldiğini sözlerine ekledi. 
     
</TEXT>
</DOC>
