<DOC>
<DOCNO> 405658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/soneko11.html </URL>
<DATE> 2005/12/22/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Özelleştirmede işsiz kalanlara çalışma imkanı sağlanacak... 
</HEADLINE>
<TEXT>

     Özelleştirme uygulamaları sonucunda işsiz kalan ve kalacak azami 2 bin 565 kişi, ''bir mali yılda 10 ayı geçmeyecek'' şekilde geçici personel olarak sözleşmeli çalıştırılabilecek. 
     ''Özelleştirme Uygulamaları Sonucunda İşsiz Kalan ve Bilahare İşsiz Kalacak Olan İşçilerin Diğer Kamu Kurum ve Kuruluşlarında Geçici Personel Statüsünde İstihdam Edilmesine İlişkin Esaslar'' hakkındaki Bakanlar Kurulu kararı, Resmi Gazete'nin bugünkü sayısında yayımlanarak yürürlüğe girdi. 
     Buna göre, azami 2 bin 565 özelleştirme mağduru, 290'ı Adalet Bakanlığı, 1000'i Milli Eğitim Bakanlığı, 1000'i İçişleri Bakanlığı, 50'si Yargıtay Başkanlığı, 15'i Danıştay Başkanlığı, 10'u Devlet Personel Başkanlığı ve 200'ü Tapu ve Kadastro Genel Müdürlüğü'nde olmak üzere her halükarda bir mali yılda on ayı geçmeyecek şekilde, 657 sayılı Devlet Memurları Kanunu'nun ilgili maddesine göre, geçici personel olarak sözleşmeli çalıştırılabilecek. 
     İstihdam edilecek geçici personelde 657 sayılı Devlet Memurları Kanunu'nun değişik 48 inci maddesinin A bendinin 1,4,6 ve 7 numaralı alt bentlerinde belirtilen şartlar aranacak. 
     
     ÖDENECEK ÜCRETLER 
     Karara göre istihdam edilecek geçici personele, tahsil dereceleri dikkate alınmak suretiyle belirlenen brüt aylık ücretler ödenecek. 
     Buna göre, yükseköğrenim mezunlarına 19 bin gösterge rakamının, lise ve dengi okul mezunlarına 17.000 gösterge rakamının, ilköğretim ilkokul mezunu veya okur-yazar dahil mezunlarına 15.000 gösterge rakamının memur maaş katsayısı ile çarpımından elde edilecek tutar ödenecek. 
     Söz konusu kararda belirtilen görevleri yapmak üzere, görevli oldukları memuriyet mahalli dışında görev yapacaklara 6245 sayılı Harcırah Kanunu hükümlerine göre harcırah ödenecek. 
     Ceza infaz kurumları ve tutukevlerinde fiilen görev yapan geçici personel, ceza infaz kurumları ve tutukevlerinin asli personeli gibi iaşe edilecek. 
     Geçici personele, kararda belirtilen ücretler dışında herhangi bir ad altında bir ücret ödenmeyecek ve sözleşmelerine bu yolda hüküm konulamayacak. 
     Kararda belirlenen ücretler de üst sınırlar olup, ödenecek miktarlar kurumlarınca ayrıca tespit edilecek. 
     Ödemeler, görevin yapılmasını müteakiben her ayın 14'ünde yapılacak. Hizmet sözleşmesinin sona erdirilmesi halinde kıst olarak hesaplanan ücret, ayrılma tarihini takip eden ay başında ödenecek. 
     Söz konusu ödemeler, sosyal güvenlik mevzuatına göre kişiden yapılacak kesintiler ile gelir ve damga vergisi dışında herhangi bir kesintiye tabi tutulamayacak. 
     
     ÇALIŞMA SAAT VE SÜRELERİ 
     Geçici personelin çalışma saat ve sürelerinin belirlenmesinde, devlet memurları için tespit edilen çalışma saat ve süreleri dikkate alınacak. Ancak, geçici personel kendisine verilen görevleri çalışma saatlerine bağlı kalmaksızın sonuçlandırmak zorunda olacak. Normal çalışma saatleri dışında veya tatil günlerinde yapacağı çalışmalar karşılığında herhangi bir ek ücret ödenmeyecek. Geçici personel, istihdam edildiği sürece dışarıda kazanç getirici başka bir iş yapamayacak. 
     Çeşitli kanun, tüzük ve yönetmeliklerde Devlet memurları için suç sayılan fiil ve hareketler ile yaptırımlar bu Karar gereğince istihdam edilecek geçici personel için de geçerli olacak. 
     
     İZİNLER 
     Karar gereğince istihdam edilecek geçici personele, çalıştıkları her ay için azami 1 gün ücretli izin verilebilecek. 
     Yıl içinde resmi tabip raporu ile kanıtlanan hastalıklar için çalıştıkları her 4 ay için 2 günü geçmemek üzere ücretli hastalık izni verebilirken, rapor süresinin 2 günü aşması halinde aşan kısım için ücret ödenmeyecek. 
     Geçici personelin isteği üzerine, eşinin doğum yapması, kendisinin veya çocuğunun evlenmesi, annesinin, babasının, eşinin, çocuğunun veya kardeşinin ölümü halinde ve her olay için 3 gün ücretli mazeret izni verilecek. 
     Geçici personele, doğum yapmasından önce 8 hafta ve doğum yaptığı tarihten itibaren 8 hafta olmak üzere toplam 16 hafta süre ile aylıklı izin verilecek. 
     Geçici personele, bir yaşından küçük çocuklarını emzirmeleri için günde toplam bir buçuk saat süt izni verilecek. Süt izninin kullanımında annenin saat seçim hakkı olacak. Kararda belirtilen işler dışında herhangi bir işte çalıştırılamayacak geçici personel, Sosyal güvenlik mevzuatı yönünden 506 sayılı Sosyal Sigortalar Kanunu hükümlerine tabi olacak. 
     Geçici personelin hizmet sözleşmesinin feshinde, ihbar, kıdem veya sair adlar altında herhangi bir tazminat ödenmeyecek. 
     
     SÖZLEŞMELER, MALİYE BAKANLIĞI'NDA VİZE ETTİRİLECEK 
     Bu arada karar uyarınca, istihdam edilecek geçici personelin tip sözleşme örneklerinin Maliye Bakanlığına vize ettirilmesi zorunlu olacak. Vize işlemi yapılmadan sözleşme yapılamayacak ve herhangi bir ödemede bulunulmayacak. 
     Devlet Personel Başkanlığı tarafından yapılan atama teklifleri doğrultusunda, Kurumlarca 30 gün içerisinde geçici personelin atama işlemleri tamamlanarak 7201 sayılı Tebligat Kanunu hükümlerine göre ilgiliye tebliğ edilecek ve sonucundan adı geçen Başkanlığa bilgi verilecek. 
     Geçici personel, atandıkları yerin, iş akitlerinin feshedildiği andaki görev yerlerinin yer aldığı mahalli sınırlar içerisinde olması halinde atama emirlerinin kendilerine tebliğ edildiği günü izleyen gün, başka yerlerdeki görevlere atananlar ise atama emirlerinin kendilerine tebliğ tarihinden itibaren 15 gün içerisinde işe başlamak zorunda olacak. 
     Belge ile ispatı mümkün zorlayıcı sebepler olmaksızın süresi içerisinde göreve başlamayanlar ile belge ile ispatı mümkün zorlayıcı sebeplerle göreve başlamama hali iki ayı aştığı takdirde bu kişilerin atamaları iptal edilecek. 
     Bu madde kapsamında istihdam edilenlerden herhangi bir şekilde görevinden ayrılanlar ile istihdam işlemleri tamamlanmasına rağmen göreve başlamayanlar ikinci kez bu haktan faydalanamayacak. Askerlik görevini yapmakta olanlara ilişkin bu maddenin bildirim ve diğer esaslara ilişkin süreler, terhislerini takip eden aybaşından itibaren başlayacak. 
     Karar kapsamında, özelleştirme uygulamaları sonucunda işsiz kalan ve bilahare işsiz kalacak işçiler dışında personel istihdam edilemeyecek. 
     
</TEXT>
</DOC>
