<DOC>
<DOCNO> 400160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/siyaset/axsiy02.html </URL>
<DATE> 2005/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Mehmet çok romantik' 
</HEADLINE>
<TEXT>


Eşi DYP Genel Başkanı Mehmet Ağar'ın çok ince ruhlu olduğunu söyleyen Emel Ağar, "Belediye başkanından başbakan oluyor da, siyasal mezunu, emniyet müdürlüğü yapmış bir insandan niye başbakan olmuyor " dedi 

ANKARA ANKA 


"Hep hanım sözü dinledim" diyen DYP Genel Başkanı Mehmet Ağar için eşi Emel Ağar, "Mehmet çok romantik bir insandır" dedi. 
Ağar çifti, katıldıkları bir televizyon programında siyaset dışına taşarak özel hayatlarına ilişkin ilginç açıklamalar yaptı. Emel Ağar, "Mehmet Ağar, evde nasıl bir eş, romantik midir " sorusuna, "Mehmet çok romantik bir insandır" karşılığını verdi. 

İnanılmaz ince ruhlu 
Emel Ağar şunları söyledi 
"İlk tanıştığımız zaman bana hep kırmızı bir gül alırdı, tek bir gül. İnanılmaz ince ruhlu ve inanılmaz bir eştir, inanılmaz bir babadır. Böyle bir eşim olduğu için çok mutluyum. Bütün genç kızlara da Allah böyle bir eş nasip etsin." 
Ağar çiftinin "Polisten başbakan olur mu " sorusuna da yanıt verdiği programda bir siyasetçi gibi konuşarak "Neden olmasın " diyen Emel Ağar, Başbakan Recep Tayyip Erdoğan'ın büyükşehir belediye başkanlığından gelmesine gönderme yaparak, "Belediye başkanından başbakan oluyor da, siyasal mezunu, emniyet müdürlüğü, valilik, emniyet genel müdürlüğü yapmış bir insandan niye başbakan olmuyor " diye sordu. 

Putin örneği 
Mehmet Ağar ise Rusya Devlet Başkanı'nı örnek göstererek, "Olur tabii ki, o zaman Vladimir Putin'i hemen görevden alalım. ABD Başkanı George Bush'un babası da CIA Başkanlığı yaptı" dedi. Başbakan Erdoğan'a yaptığı "Kandil Dağı'na gidelim" çağrısı kamuoyunda yankı uyandıran Ağar, söylemek istediğini Erdoğan'ın kavrayamadığını savundu. 


</TEXT>
</DOC>
