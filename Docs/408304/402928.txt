<DOC>
<DOCNO> 402928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/siyaset/siy07.html </URL>
<DATE> 2005/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye cahili AB diplomatı 
</HEADLINE>
<TEXT>


TAİPEİ ANKA 


Avrupa Komisyonu'nun eski üyelerinden olan ve Türkiye karşıtlığı ile tanınan Frits Bolkenstein, Türkiye'nin başkentinin İstanbul olduğunu ve Danimarka'da da Roj TV'yi Dışişleri Bakanı Abdullah Gül'ün protesto ettiğini sanıyor. 
Geçen yıla kadar Avrupa Komisyonu üyesi olan ve Hollanda'da bakanlık da yapan Bolkenstein'ın, Türkiye'nin niçin AB'ye üye olmaması gerektiğine ilişkin Taipei Times gazetesinde yayımlanan yazısında yaptığı hatalar, karşı çıktığı Türkiye hakkında yanlış bilgilere sahip olduğunu gösterdi. 
Bolkenstein, makalesinde, "İstanbul Hükümeti'nin AB üyeliği başvurusunun reddedilmesi için gerek tarihi gerekse dönemsel açıdan pek çok neden var" diye yazdı. Bolkenstein, yazısında Danimarka'da Roj TV muhabiri nedeniyle basın toplantısının iptal edilmesini eleştirirken de Erdoğan ile Gül'ü karıştırdı. 


</TEXT>
</DOC>
