<DOC>
<DOCNO> 405068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sonsiy15.html </URL>
<DATE> 2005/12/20/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
PTT Pamuk dosyası duruşmadan 1 gün önce postaya verildi 
</HEADLINE>
<TEXT>

     PTT Genel Müdürlüğü, Orhan Pamuk davasıyla ilgili dosyanın, postada gecikmesinin söz konusu olmadığını, gönderinin taahhütlü olarak duruşmadan bir gün önce postaya verildiğini bildirdi. 
     PTT Genel Müdürlüğü’nden yapılan yazılı açıklamada, bazı basın yayın organlarında, "Orhan Pamuk davasıyla ilgili dosyanın, postadaki gecikmeden dolayı Adalet Bakanlığı’na geç ulaştığı" yolunda haberlerin yer alması nedeniyle bir açıklama yapılmasına ihtiyaç duyulduğu ifade edildi. 
     Postada gecikmenin söz konusu olmadığı vurgulanan açıklamada, şunlar kaydedildi 
     "Bahse konu haberler üzerine, kayıtlarımızın tetkiki neticesinde söz konusu gönderinin, Şişli Cumhuriyet Başsavcılığı’nca APS olarak değil, taahhütlü olarak 15 Aralık 2005 Perşembe günü duruşmadan bir gün önce postaya verildiği anlaşılmıştır. 
     Postaya teslim edilen gönderilerin içeriğinin bilinmesi söz konusu olmayıp, işlem görmesi ve teslim süresi gönderinin türüne göre değişmektedir. 
     Taahhütlü gönderiler, postaya verildikten sonra normal olarak 2 günde alıcısına teslim edilmektedir. Hafta sonu resmi dairelere gönderi teslim edilemediğinden, söz konusu taahhütlü gönderi 15 Aralık 2005 tarihinde Şişli Cumhuriyet Başsavcılığı’ndan teslim edilen diğer 
     gönderilerle birlikte işleme tabi tutulmuş olup, Pazartesi günü saat 08.40’da Adalet Bakanlığı’na teslim edilmiştir." 
     
</TEXT>
</DOC>
