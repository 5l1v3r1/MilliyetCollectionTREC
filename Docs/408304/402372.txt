<DOC>
<DOCNO> 402372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/son/sontur20.html </URL>
<DATE> 2005/12/10/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Manavgat Belediyesi, içkili yerleri belirledi 
</HEADLINE>
<TEXT>

     Antalya’nın Manavgat İlçesi Belediyesi, mücavir alandaki içkili yerleri belirledi. 
     Manavgat Belediye Başkan Yardımcısı Necmettin Özaslan, Polis Vazife ve Salahiyetleri Kanunu’nun 6. maddesi gereğince, içkili yerlerin tespit edilmesi yetkisinin belediye mücavir alanları içinde ilgili belediyelere, mücavir alan dışında ise İl Özel İdare’ye bırakıldığını belirtti. 
     Belediye olarak Manavgat’taki içkili yer tespitini yaptıklarını ve konuya ilişkin haritayı hazırladıklarını ifade eden Özaslan, kararın Belediye Meclisi toplantısında da kabul edildiğini söyledi. 
     Turizmi de göz önünde tutarak değerlendirme yaptıklarını belirten Özaslan, "Manavgat turizm bölgesi ve insanlarımızın büyük bölümü turizmden ekmek yiyor. Turizm ve yönetmelikteki kısıtlamaları da göz önünde bulundurarak, mümkün olduğunca halkımızı ve esnafımızı rahatsız etmeyecek şekilde, uygun yerleri tespit etmeye çalıştık" diye konuştu. 
     Özaslan, Manavgat’taki içkili yer alanlarının Demokrasi ve Sorgun bulvarları, Atatürk, Fevzi Paşa ve Zübeyde Hanım caddeleri, Perşembe ve Pazartesi pazaryerlerinin olduğu alanlar ve Manavgat Irmağı’nın kenar tarafları olarak belirlendiğini kaydetti. 
     Özaslan, belediye mücavir alanı içindeki yerlerde, ticari alan olan bölgelerdeki tüm yerlerin içkili yer bölgesi kapsamında olacağını, yönetmelikte belirtilen kriterlere göre gerekli evrakını tamamlayan işyerlerine ruhsat verileceğini bildirdi. 
     
</TEXT>
</DOC>
