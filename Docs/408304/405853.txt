<DOC>
<DOCNO> 405853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/guncel/gun06.html </URL>
<DATE> 2005/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Görevim Kürt nüfusunu artırmak' 
</HEADLINE>
<TEXT>


İngiliz The Economist dergisi, çokeşliliğin, aşiret ve dini kuralların ağır bastığı, Kürt kökenli vatandaşların yoğun olarak yaşadığı bölgelerde yaygın bir gelenek olduğunu vurguladı 

DIŞ HABERLER SERVİSİ 

İngiliz The Economist dergisi, son sayısında erkeklerdeki çokeşliliği poligami mercek altına alırken, bunun Kürt kökenli vatandaşların yoğun olarak yaşadığı bölgelerde yaygın bir gelenek olduğunu vurguladı. Güçlü çokeşlilik geleneğinin Türkiye'nin bunu suç sayan kanunlarına nasıl meydan okuyabildiğini, Diyarbakır'dan izlenimlerle aktaran The Economist, DTP lideri Ahmet Türk'ün de ölen kardeşinin eşini, ikinci eş olarak kabul ettiğini yazdı. 

'Kuran'da 4 eşe izin var' 
Diyarbakır'a bağlı Sarıdal köyünün iki eşli, 13 çocuklu 60 yaşındaki muhtarı Abdülkadir Sümer'in "torunlarının sayısını bilmediğini" aktaran The Economist, Sümer'in bu durumu "Görevim, Kürt nüfusunu artırmak" diye açıkladığını yazdı. 
Sümer'in kardeşi Süleyman'ın da iki eşi olduğunu vurgulayan dergi, köy imamı Tevekelli Yıldırım'ın "Kuran erkeklere dört eşe kadar izin veriyor" dediğini aktardı. Sümer kardeşlerin, gelenek ve modernitenin bazen birlikte yaşadığı, bazen de çatıştığı bir ülkede kanunları çiğnediğini hatırlatan dergide "Kentli Türk kadını ise, Avrupa'nın çoğunda olduğu gibi, sadakatsizliği boşanma nedeni olarak görüyor. Ancak yetkililer, Türkiye'nin 71 milyonluk nüfusunun üçte birine ev sahipliği yapan kırsal kesimde poligamiyi görmezden geliyor" ifadeleri yer aldı. 
Aşiret ve dini kuralların ağır bastığı, statü ve gücün sayılarla değerlendirildiği, Kürtlerin yoğun olduğu bölgelerde yaygın olan çokeşliliğin bazen de hayat kurtarıcı olabildiğini belirten dergi, örnek olarak ölen kardeşinin eşini "onursuzluktan kurtarmak için" ikinci eş olarak kabul eden Türk'ü gösterdi. Dergiye konuşan Sarıdallı Süleyman Sümer, "İlk eşi erkek çocuk doğuramayınca eve ikinci kadın getirmek zorunda kaldığını, tarlada çalışabilmeleri için olabildiğince çok erkek çocuğa ihtiyaç duyduğunu" söyledi. 
Devlet sağlık görevlilerinin, doğum kontrol kavramını öğretebilmek için yılda 2 kez köye geldiğini de yazan dergi, dil bilmemekten kaynaklanan iletişim zorlukları yüzünden köylülerle pek anlaşılamadığını bildirdi. 
The Economist, çokeşlilikte aşkın da bir rolü olduğunu söyleyen Dicle Üniversitesi'nden sosyolog Remzi Oto'nun şu çalışmasına da yer verdi 
"50 çokeşli erkek üzerinde yapılan araştırma, üçte birinin, şık olduktan sonra ikinci bir eş aldığını gösteriyor. Bunların çoğu erken yaşlarda evliliğe zorlanmış. İkinci eş almayı, kendini ispat, erkekliklerini keşfetmenin ve gerçek aşkı tecrübe etmenin bir yolu olarak görüyorlar..." 

Sadak Türk tek eşli 
DTP Koordinasyon Kurulu Üyesi ve eski milletvekili Selim Sadak, The Economist'teki iddialarla ilgili olarak şunları söyledi 
"Ahmet Türk çok küçük yaşlarda görücü usulüyle evlenmiş. O eşi şu anda hayatta değildir. Ahmet beyin şu anda tek eşi var." 



</TEXT>
</DOC>
