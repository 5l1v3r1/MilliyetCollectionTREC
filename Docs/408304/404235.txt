<DOC>
<DOCNO> 404235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/yazar/uras.html </URL>
<DATE> 2005/12/17/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Sabancı Müzesi'nde 'cumartesi konserleri' 
</HEADLINE>
<TEXT>


Sabancı Müzesi'nde cumartesi konserleri başladı. Geçen cumartesi akşam üzeri hem "Picasso Sergisi"ni bir daha gezer, hem de konseri dinleriz diyerek Sabancı Müzesi'ne gittim. Emirg n Caddesi'nde yolun iki yanında sıralanan otobüsler ve otomobiller arasından zorlukla ilerleyerek Atlı Köşk'ün bahçe kapısına ulaştım. 
Kapıdan başlayarak, müzenin kapısına kadarki insan kalabalığına şaşırdım. Çoğu genç yüzlerce kişi grup grup müzeden çıkmış kapıya doğru yürürken gene yüzlerce kişi müzeye girmeye çalışıyordu. 
O anda gözlerim yaşardı... Sakıp Sabancı'yı düşündüm. Müzeye ve müzedeki etkinliklere bu yoğun ilgiyi görse idi çok mutlu olurdu... Ama ne kadar geniş görüşlü imiş ki, başlattığı hareket ölümünden sonra güçlenerek devam ediyor. İsmi yaşıyor. 

Sanat ve resim öğretisi var 
Picasso Sergisi nedeniyle müze girişinde okul çocukları için bir eğitim odası düzenlenmiş. Çocuklarımız çağdaş ülkelerde olduğu gibi bir ön eğitimden sonra sergiyi gezdiriliyor. Beğendikleri eserleri k ğıda geçirmeleri isteniyor. Çizdikleri, boyadıkları resimler saklanıyor. 
Sergiye girerken, ziyaretçinin paltosunu, çantasını, müzenin ücretsiz vestiyerine bırakması isteniyor. Böylece ziyaretçi medeni bir şekilde, sergiyi izleyebiliyor. Ziyaretçilere girişte ücretsiz bir telsiz-el dinleme cihazı veriliyor. Böylece ziyaretçi önemli eserlerin önüne geldiğinde neyin ne olduğu hakkında verilen bilgileri dinliyor. 
Resimleri ciddiyetle izleyenleri görünce gözlerim gene yaşardı. Müze müdiresi Nazan Ölçer ve çalışma arkadaşları sadece dünyanın bu önemli koleksiyonunu Türkiye'ye getirme başarısını göstermekle kalmamış, çoğu bu tür müzelere ilk defa gelen her yaştan Türk ziyaretçisine, müze adap ve usulünü belletme becerisini göstermiş. 

Her cumartesi konser 
Geçen cumartesi konserinde Hermitage Oda Orkestrası'nı dinledik. Hakan Erdoğan'ın düzenlemesiyle her hafta ayrı bir müzik ziyafeti var. Konserler 17 Aralık'ta Sigiswald Kulijken'in "Violoncello de Spalla"sı, 24 Aralık'ta Daborah Devis ile Kerem Görsev'in yeni yıl konseri ile devam edecek. Müzenin küçük, akustiği fena olmayan konser salonunda geçen hafta obua sanatçısı Alexei Utkin etrafında toplanan genç Rus sanatçıları, obua, keman ve yaylı sazlar için bestelenmiş eserleri seslendirdi. Konser Astor Piazzolla'nın Libertango'su ile sona erdi. 
Konserleri Toyota-Sa destekliyor. Bu tür konserler destek olmadan gerçekleşemez. Toyota-Sa yöneticilerine böyle önemli bir işe imk n ayırdıkları için konser izleyicisi olarak teşekkürler. Ama büyük teşekkür, Sabancı Müzesi'nin büyümesi, yaşaması ve Picasso Sergisi gibi uluslararası önem taşıyan etkinlikleri için kaynak ayıran, destek veren Sabancı ailesine ve bu işe gönül ve vakit veren Güler Sabancı'ya... 



</TEXT>
</DOC>
