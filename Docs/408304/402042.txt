<DOC>
<DOCNO> 402042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/soneko32.html </URL>
<DATE> 2005/12/09/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Talat İzolasyonların kaldırılmasında dayanacağımız ülke Türkiye'dir 
</HEADLINE>
<TEXT>

     Kuzey Kıbrıs Türk Cumhuriyeti KKTC Cumhurbaşkanı Mehmet Ali Talat, KKTC'ye yönelik izolasyonların kaldırılmasında en güçlü şekilde dayanacakları ülkenin Türkiye ve Türk iş çevreleri olduğunu söyledi. 
     Talat, Müstakil Sanayici ve İşadamları Derneği MÜSİAD yöneticileriyle Grand Cevahir Oteli'nde bir araya geldi. 
     Basına kapalı olarak gerçekleştirilen görüşmenin ardından açıklama yapan Talat, KKTC'nin çok önemli günler yaşadığını belirterek, ''Aslında hep önemli günler yaşadı. Sürekli kritik gelişmeler, olaylar bazen sıkıntı, bazen sevinçli gelişmeler, bunlar artık bizim kaderimiz oldu. Kıbrıs Türkünün kaderi oldu'' dedi. 
     Bunların nedenini Kıbrıs sorununun henüz çözülmemiş olması olarak gösteren Talat, ''Özellikle son yıllarda biz üzerimize düşeni yaptık aslında. Hatta fazlasıyla yaptık'' diye konuştu. 
     Çok ciddi özverilerde bulunduklarını, uzlaşma hedefli adımlar attıklarını, esneklikler gösterdiklerini ve Kıbrıs Türk halkının karşılaşacağı birçok zorluk olmasına rağmen BM'nin hazırladığı çözüm planını desteklediklerini anlattı. 
     Talat, ''Bu nedenle hiçbir kişinin veya kesimin Kıbrıslı Türklerin Kıbrıs sorununu çözme arzusunda kuşku belirtme hakkı yoktur. Ancak, Kıbrıslı Türkler bundan ötesinde tek başlarına başka bir şey yapamazlar. Uluslararası bir sorun olan Kıbrıs sorununun çözümü eğer isteniyorsa ki istendiğinden kuşkum yoktur. O zaman bunun gereği olarak uluslararası toplumun harekete geçmesi gerekiyor. BM'nin, tek tek ülkelerin, AB'nin harekete geçmesi gerekiyor.'' Bu hareketin izlemesi gereken çizginin Kıbrıslı Türklere yönelik izolasyonların kaldırılması olduğunu ifade eden Talat, izolasyonların kaldırılmasının getireceği yararlara işaret etti. 
     Bunun, Kıbrıs Türk ekonomisinin güçlenmesinin yanı sıra Kıbrıs Rum tarafını, Kıbrıslı Türkleri idare edebilecekleri veya baskı altına alabilecekleri düşüncesinden uzaklaştırmaya yarayacağını, Kıbrıs Rum yönetiminin iktidarını çözüm yönünde hareketlendireceğini ya da bu iktidarın değişmesine yol açacağını vurguladı. 
     
     ''DÜNYA, İZOLASYONLARIN KALDIRILMASINA YOĞUNLAŞMALI'' 
     Dünyanın izolasyonların kaldırılmasına yoğunlaşması gerektiğini, Kıbrıs sorununun çözümü konusunda atılması gereken en temel adımın bu olduğunu belirten Mehmet Ali Talat, bunun dışında daha pragmatik, daha sonuç getirici bir adım görmediğini söyledi. Talat, konuşmasına şöyle devam etti 
     ''O nedenle izolasyonların kaldırılmasına ağırlık veriyoruz. Verdiğimiz ağırlık Kıbrıs sorununun çözümünü hedefleyen bir ağırlıktır. 
     İzolasyonların kaldırılmasında elbette ki en güçlü bir şekilde dayanacağımız ülke Türkiye'dir ve tabii ki Türkiye'nin de iş çevreleridir. Bu bağlamda MÜSİAD'ın üyelerinin, kurum olarak kendisinin yapabilecekleri çok ciddi büyük katkılar vardır.'' Talat, Kıbrıs Türklerinin karşı karşıya olduğu uluslararası tecridin Türkiye ve Türkiye'de faaliyet gösteren iş çevrelerinin desteğiyle zayıflatılabileceğini ve AB yolunda ilerleyen Türkiye'nin AB'ye yönelik yaratacağı etkiyle de Kıbrıs Türklerinin sorunlarının çözümü ve izolasyonun kaldırılmasının bir gerçeklik haline dönüşebileceğini kaydederek, temaslarının devam edeceğini bildirdi. 
     KKTC Cumhurbaşkanı Talat, nihai hedefleri Kıbrıs sorununun çözümü olmak üzere çalışmaya devam ettiklerini belirtti. 
     Bugün, önlerine çıkarılan engellerin sonuçta anlamsızlaşacağı ve bugünün koşullarında yürürlükte bulunan uluslararası hukukun da çeşitli düzeylerdeki yetersizliklerinin tartışılır bir noktaya geleceğini ifade eden Talat, ''Bu bağlamda geleceği aydınlık görüyorum. Geleceğimizin daha da aydınlanması için yapacağınız katkılar için şimdiden teşekkür ediyorum'' dedi. 
     
     ''DOĞRUDAN TİCARETTE ISRARLIYIZ'' 
     Daha sonra soruları yanıtlayan Talat, Avrupa Birliği Komisyonu'nun doğrudan ticaret tüzüğünün çıkmaza girdiği belirtilerek, hayal kırıklığı içinde olup olmadığına ilişkin soru üzerine, ''Umutlu olmaya devam ediyorum. Çünkü umutlu olmazsam mücadele edemem'' dedi. 
     Bugün aleyhlerine gibi gözüken uluslararası hukuki durumun, bugünkü siyasi ortamla çakışmadığını belirten Talat, bu uluslararası hukukun, Kıbrıs Türk tarafının çözüme engeller yarattığı anlayışı üzerine oluştuğunu, dolayısıyla bunun mutlaka değişeceğinden emin olduğunu söyledi. 
     Talat, Kıbrıs Türklerine yönelik ekonomik izolasyonun kaldırılması ve 259 milyon avro verilmesini içeren mali yardım ile doğrudan ticaret tüzüğünü ilişkilendirme konusunda yanlış bir algılama bulunduğunu ifade ederek, mali yardım ve doğrudan ticaret tüzüğünü Türkiye ve Kıbrıs Türk tarafının ilişkilendirmediğini, AB Komisyonu'nun hazırladığı bir paket olduğunu söyledi. 
     Kendilerinin gelişmesini istemeyen Rum tarafının doğrudan ticaret düzenlemesine şiddetle karşı çıktığını, ''259 milyon avroyu verin yeter'' dediğini aktaran Talat, paranın izolasyonu ortadan kaldırmadığını, bugüne kadar Türkiye'den yılda 250-300 milyon dolar para aldıklarını, Batı'dan da çeşitli projelerle ilgili para aldıklarını ama izolasyonun devam ettiğini kaydetti. Talat, şöyle konuştu 
     ''İzolasyonun kalkması ancak doğrudan ticaretle olur. Eğer AB söz verdiği gibi izolasyonu kaldıracaksa, doğrudan ticarete imkan tanımak zorundadır. 259 milyon avro değil, 1 milyar avro verse, yine izolasyon kalkmaz. Bu parayla reel sektöre olanak sağladığınızı, üretim yapıldığını düşünün, ne yapacaksınız o üretimi İhraç etmeniz lazım. İhraç olanağı yoksa verilen kaynağın da pek fazla önemi yoktur. Dolayısıyla biz doğrudan ticarette ısrarlıyız. İzolasyonların kaldırılmasında da ısrarlıyız. Dolayısıyla bu konuda herhangi bir şekilde geri çekilmemiz söz konusu değildir. 
     Hayal kırıklığı yaşıyor muyum Evet zaman zaman doğal olarak yaşıyorum.'' 
     
     ''RUM TARAFI KIBRIS TÜRK EKONOMİSİNİ BOĞMAYA ÇALIŞIYOR'' 
     Rum tarafının bütün uyarılara rağmen AB'nin üyesi olduğunu ve ellerindeki bütün kozları kullanarak Kıbrıs Türk ekonomisini boğmaya ve Kıbrıs'ın kuzeyini asimile etmeye çalıştığını belirten Talat, bu gerçeği bilerek çalışmaları sürdüreceklerini söyledi. 
     Mehmet Ali Talat, AB'nin mali yardımını kendisinin engellediğine ilişkin yorumlar konusundaki görüşünün sorulması üzerine de, ekonominin sadece para enjeksiyonu ile büyüyemeyeceğini, AB'nin de bunu kabul ederek, mali yardım ve doğrudan ticareti bir paket olarak sunduğunu vurguladı. 
     Sadece para enjeksiyonunun tüketime gideceğine işaret eden Talat, ''Dolayısıyla sayın Papadopulos kendi söylediğine de inanıyor mu Emin değilim ama söylüyor. Üstelik de benim herhangi bir şekilde 259 milyon avronun alınmasını engellediğim söz konusu değildir. Bu tamamen yalandır. Böyle bir şey de yoktur'' dedi. 
     
     MÜSİAD BAŞKANI BOLAT 
     MÜSİAD Genel Başkanı Ömer Bolat da konuşmasında, Türkiye ve KKTC açısından Kıbrıs'ın partiler üstü, siyaset üstü, milli ve haklı bir dava olduğunu belirterek, güç birliği yapmanın önemli olduğunu vurguladı. 
     Bolat, KKTC'nin bir eğitim ve turizm merkezi olmanın yanında zengin Ortadoğu bölgesi için sağlık merkezi olabileceğini, Körfez sermayesinin özellikle inanç turizmine yönelik yatırımlara çekilebileceğini söyledi. 
     Kıbrıs halkı ve KKTC'nin haklı davasını her platformda destekleyeceklerini vurgulayan Bolat, Kıbrıs meselesine en çok sahip çıkması gerekenin Kıbrıs Türk halkı olduğunun unutulmaması gerektiğini söyledi. 
     
</TEXT>
</DOC>
