<DOC>
<DOCNO> 405307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sondun46.html </URL>
<DATE> 2005/12/21/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Almanya'da yaşayan Türk işadamı, köyüne ilköğretim okulu yaptırdı 
</HEADLINE>
<TEXT>

     Almanya'nın Köln kentinde yaşayan hayırsever işadamı Yunus Altınsoy 44 , memleketi olan Aksaray ilinin Alayhan köyünde bir ilköğretim okulu yaptırarak ''Eğitime Yüzde Yüz Destek Projesi''ne katkıda bulundu. 
     Almanya'da döner imal eden bir firmanın Yönetim Kurulu Başkanı olan Altınsoy, Alayhan ve çevre köylerdeki öğrencilerin daha rahat bir ortamda eğitim görebilmeleri için okul yaptırma kararı aldığını belirtti. 
     Bir toplumun gelişip ilerlemesi için temel şartın eğitim olduğunu ifade eden Altınsoy, ''Bizim görevimiz eğitime gerekli önemi verip toplumumuzun eğitim seviyesini yükseltmektir. Her şeyi devletimizden beklememek lazım. Devletle el ele verip memleketimizin gelişmesine katkı sağlamalıyız'' dedi. 
     Yapımına 2004 yılında başlanan ve 2005-2006 eğitim-öğretim dönemine yetiştirilen okulun resmi açılışının gelecek aylarda yapılmasının planlandığını kaydeden Altınsoy, kendisinin ilkokul mezunu olduğunu, zamanında elverişsiz şartlardan dolayı okuyamamasının acısını çektiğini ve bunun için okul yaptırma girişiminde bulunduğunu anlattı. 
     Okulun tam donanımlı bir bilgisayar sınıfına da sahip olduğunu ifade eden Altınsoy, ''Eskiden bizim oralarda kız çocuklarını okula göndermezlerdi. Şimdi okuldaki 175 öğrencinin yarısı kız öğrenci. Okulumuza bizim köyümüzden şehit olan asker Yıldırım Aras'ın ismini verdik. İmkanı olan herkesi eğitime destek vermeye çağırıyorum'' dedi. 
     
</TEXT>
</DOC>
