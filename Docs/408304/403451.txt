<DOC>
<DOCNO> 403451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sontur01.html </URL>
<DATE> 2005/12/14/ </DATE>
<TIME> 01.30 </TIME>
<AUTHOR>  </AUTHOR>
<HEADLINE>
Üniversite yurdunda gıda zehirlenmesi... 
</HEADLINE>
<TEXT>

     Cumhuriyet Üniversitesi Kampusü’ndeki Kredi ve Yurtlar Kurumu’na bağlı karma öğrenci yurdunda, yedikleri yemekten etkilendiklerini belirterek hastaneye başvuran 30 öğrenci tedavi altına alındı. 
     Alınan bilgiye göre, üniversitenin yerleşkesinde bulunan Kredi ve Yurtlar Kurumu’na bağlı öğrenci yurdunda kalan 30 öğrenci, yurdun yemekhanesinde yedikleri akşam yemeğinin ardından rahatsızlandıklarını belirterek görevlilere başvurdu. 
     Gruplar halinde yurdun araçlarıyla Cumhuriyet Üniversitesi Tıp Fakültesi Araştırma Hastanesi Acil Servisi’ne kaldırılan öğrenciler burada tedavi altına alındı. 
     Acil Servis Sorumlusu Yrd. Doç. Dr. Hakan Şevki Eren, öğrencilerin akşam saatlerinde üniversitenin yurdunda yedikleri yemekten sonra muhtemelen zehirlenme şeklinde kendilerine başvurduklarını belirterek, şu ana kadar yaklaşık 30 öğrencinin servislerine geldiğini, ancak bunun artma ihtimaline karşı tüm hazırlıkları yaptıklarını kaydetti. 
     Bu öğrencilerden 3’ünün genel durumunun diğerlerine göre biraz daha ciddi olduğunu, ancak kendilerinin bütün öğrencileri müşahade altına aldıklarını ifade eden Eren, bu hastaların hastanedeki servislere dağıtıldığını ve şu an itibariyle ciddi herhangi bir problemleri olmadığını anlattı. 
     Şikayet ile gelen öğrencilerin yemekte daha çok pilav ve tavuk yediklerini söylediklerini ifade eden Eren, "Biz de zaten ondan şüphelendik. Muhtemelen bunun sebebi tavuk ve pirinç pilavı olabilir" dedi. 
     Tedavi altına alınan öğrenciler de yurdun yemekhanesinde yedikleri yemekten bir süre sonra kusma, mide bulantısı gibi şikayetler yaşadıklarını belirttiler. 
     Bu arada yurt yetkilileri, kız ve erkek yaklaşık bin 500 öğrencinin barındığı yurtta yemekhanenin işletmesinin özel bir firmaya ait olduğunu ve bu konuda her türlü denetimin yapıldığını belirterek, olay sonrası yemeklerden numune alındığını ve olayın nedeni konusunda gerekli incelemelerin yapılacağını bildirdiler. 
     
</TEXT>
</DOC>
