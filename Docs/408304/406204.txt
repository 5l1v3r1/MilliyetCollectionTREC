<DOC>
<DOCNO> 406204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/spor/ykocaomer.html </URL>
<DATE> 2005/12/24/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Hatırlatmalar 
</HEADLINE>
<TEXT>



Bir süre önce bu sütunlarda yeni "Özürlüler Yasası" gereği engelli sporcuların malzeme temin yükümlülüğünün Gençlik ve Spor Genel Müdürlüğü'ne verildiğini yazmıştık. Bu arada bir kısım engelli spor kulüplerimiz, faaliyet gösterdikleri illerdeki Gençlik ve Spor İl Müdürlüklerine başvurarak ihtiyaç listelerini verdiler. Başta İstanbul İl Müdürlüğü olmak üzere bunların büyük bölümünden aradan geçen iki-üç aylık süreye rağmen hiçbir cevap çıkmadı. Bazı İl Müdürlükleri de "Sandalye alamayız ama size 2 milyar para verelim" diye cevap verdiler. Hatay ve Dörtyol İl Müdürlükleri gibi . Yani "Gömlek yok, pantolon verelim" gibi bir şey. Demek ki GSGM "Özürlüler Yasası"ndan doğan yükümlülüğünü yerine getirmekte zorlanıyor. Umarız bu yasadan doğan yükümlülük, ülkemizde bir takım yasalarda olduğu gibi kağıt üzerinde kalmaz. O zamanda yine bu sütunlarda "Madem uymayacaktınız, niye bu yasaları çıkardınız " deme hakkımız olur. 
Yine bir süre önce Dünya Gençler Şampiyonasına katılan, dönüşte televizyonlarda, basında "Dünya büyükler 3.'ncüsü olduk" diyen Görme Engelliler Spor Federasyonu Başkanı Mesut Dedeoğlu hakkında da yapılan hiçbir işlemden haberimiz olmadı. Belli ki o da Gençlik ve Spor Genel Müdürlüğü'ndeki bir çok konu gibi hasır altı edildi gitti.Lafa gelince dürüst sporcu ve yönetici edebiyatı yapmasını iyi biliyoruz 
Ayrıca yine "Özürlüler Yasası"na göre, Gençlik ve Spor Genel Müdürlüğünden sorduğumuz "81 ilimizdeki spor tesislerinden kaç tanesinde engellilerin kullanımına uygundur " sorusuna da bir cevap alamadık. Aynı yazı çerçevesinde engelli sporu ile ilgili bilgilendirme ve bilinçlendirme çalışmaları ile yayınlar yapmak, spor adamları yetiştirmek mecburiyetinin de yüklendiği Gençlik ve Spor Genel Müdürlüğü'ne bu konuda sorduğumuz sorulara da yanıt gelmedi. Oysa sorduğumuz soru çok basitti "Bilgilendirme ve Bilinçlendirme çalışmaları ile yayınlar yapmak konusunda 81 il müdürümüzün kaç tanesi bu bilgi ve bilince sahiptir " Tam 4 aydır bir cevap yok. Paralimpik kelimesini yazmasını bilmeyen, ülkemizdeki Milli Olimpiyat Komitesi ile Milli Paralimpik Komitesini birbirine karıştıran spor yöneticilerinden de ne cevap beklenir ki Bizimki de biraz fazla saflık oluyor galiba 



</TEXT>
</DOC>
