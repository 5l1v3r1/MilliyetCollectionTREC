<DOC>
<DOCNO> 407079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sonspo33.html </URL>
<DATE> 2005/12/27/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Türkiye -İran maçında dostluk kazandı... 
</HEADLINE>
<TEXT>

     Türkiye ve İran Ampute Milli Futbol Takımları, 2006 Avrupa Şampiyonası hazırlıkları çerçevesinde, Ankara'da bir dostluk maçında karşı karşıya geldi. 
     Aktepe Stadı'nda oynanan karşılaşmayı İran, 3-0 kazandı. Gazilerin de yer aldığı Türk Ampute Milli Takımı, İran karşısında Düzgün, İsmail, Karahan, Nurettin, Ahmet, Adem, Barış, Cüneyt ve Ali'den oluşan kadrosuyla mücadele etti. 
     Karşılaşmayı Gençlik ve Spor Genel Müdürü Mehmet Atalay, genel müdür yardımcısı Sezai bağbaşı, Milli Takım eski Teknik Direktörü Şenol Güneş ve kaleci antrenörü Mehmet Kulaksızoğlu ile Bedensel Engelliler Federasyonu Başkanı Demirhan Şerefhan da izledi. 
     Maçın bitimi sonrasında yapılan törende, genel müdür Mehmet Atalay, her iki milli takım antrenör ve sporcularına kupalarını, Şenol Güneş de madalyalarını verdi. 
     
     AMPUTE FUTBOL NEDİR 
     Bedensel Engelliler Federasyonu içinde yer alan ''Ampute futbol'', 7 kişiden oluşan takımlarla 25'er dakikalık 2 devre halinde oynanıyor. 
     Oyun alanı normal futbol sahasına göre daha küçük olurken, oyuncu değişikliği sınırlaması bulunmuyor. Kalecilerin bir kolunun, futbolcuların da bir bacağının bulunmaması gerekiyor. 
     Türkiye'de 1,5 yıllık bir geçmişi bulunan ''Ampute futbol'' branşında, geçen yıl Brezilya'da yapılan Dünya Şampiyonası'nda milliler, 12 ülke arasında 5. sırayı elde etmişti. 
     Türkiye, Rusya'da 2006 yılı eylül ayı içinde gerçekleştirilecek Avrupa Şampiyonası'nda hazırlıklarını sürdürüyor. 2007 yılındaki Avrupa Şampiyonası, mayıs ayı içinde Türkiye'de düzenlenecek. Şampiyonaya, 12 ülkenin katılması bekleniyor. Bu branşta Türkiye'de 40 sporcunun bulunduğu bildirildi. 
     
</TEXT>
</DOC>
